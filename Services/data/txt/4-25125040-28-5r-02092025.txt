Dosarul nr. 5r-487/2025                                                            PIGD 4-25125040-28-5r-02092025 
H O T Ă R Â R E
În numele Legii
 11 decembrie 2025                                                                                 or. Ocnița 
Judecătoria Edineț Sediul Ocnița 
Instanţa de judecată în componenţă: 
Preşedintele şedinţei,  Judecător: Dolghieri Dan
Grefier: Ursu Liudmila
Cu participarea: petiționarului Struț Vadim
În lipsa: agentului constatator Scutaru Vadim
examinând în ședință de judecată publică contestația depusă de Struț Vadim a.n. 
29.08.2025, IDNP *****, domiciliat în s. *****, r-nul *****, împotriva procesului-verbal cu 
privire la contravenție și a deciziei de sancționare din 29.08.2025, emisă de agentul constatator al 
IP Ocnița – Scutaru Vadim, în baza art. 471 alin. (1) Cod Contravențional,
c o n s t a t ă:
În temeiul procesului-verbal cu privire la contravenţie și deciziei din 29.08.2025, Struț 
Vadim a fost recunoscut vinovat în comiterea contravenției prevăzute de art. 47 1 alin. (1) Cod 
Contravenţional RM, fiindu-i aplicată sancţiunea sub formă de amendă în mărime de 500 unităţi 
convenţionale. 
Nefiind de acord cu decizia luată în privinţa sa, a înaintat o contestație prin care a solicitat 
anularea procesului-verbal și decizia agentului constatator.
 În motivarea contestației petiționarul a indicat că nu este de acord cu procesul verbal și îl 
consideră lovit de nulitate.
Menționează că a fost tras la răspundere, pentru faptul că, în perioada 18.08-17.10.2024 
în cadrul scrutinului electoral și a Referendumului Constituțional Republican din toamna anului 
2024, prin intermediul telefonului mobil la nr. *****a primit 12 sms-uri, prin conturile PSB 
instalate în aplicația mobilă, în scopul exercitării sau neexercitării unor drepturi electorale. 
Petiționarul a menționat că procesul-verbal cu privire la contravenție contestat, contravine 
normelor legale. Se invocă prevederile art. 442 alin. (1) și 443 CCo și anume că, nu a fost 
individualizată fapta și făptuitorul. 
Mai menționează că în cadrul procesului contravențional i-au fost încălcate drepturile și 
anume nu i-a fost explicat dreptul de a prezenta probe, de a fi asistat de un apărător și de 
interpret.
Petiționarul mai indică, precum că agentul constatator nu a colectat și administrat probe 
privind existența contravenției și vinovăția sa. 
În ședința de judecată, petiționarul Struț Vadim, a susținut contestația înaintată, solicitând 
să fie admisă pe motivele invocate, comunicând că nu se consideră vinovat deoarece nu a pretins 
și nici nu a primit careva sume bănești.
Agentul constatator prin cerere a solicitat examinarea cauzei în lipsa sa cu respingerea 
contestației din motiv că procesul verbal este întocmit legal, iar vinovăția petiționarei a fost 
dovedită pe deplin.
Aprecierea instanței: audiind participanții la proces, examinând materialele prezentate şi 
analizând motivele invocate în contestație, instanța de judecată consideră necesar admiterea 
acesteia din următoarele considerente. 
Termenul de contestare a deciziei agentului constatator este de 15 zile de la data emiterii 
acesteia sau, pentru părțile care nu au fost prezente la ședința de examinare a cauzei 
contravenționale, de la data înmânării copiei de pe decizia respectivă în condițiile art. 447 1 alin. 
(8). 
Din materialele dosarului se constată că contestația a fost depusă în termen la 01.09.2025.
Cu referire la legalitatea procesului-verbal cu privire la contravenție, prioritar instanța de 
judecată va analiza cuprinsul acestuia prin raportare la cerințele imperative prevăzute de legea 
contravențională prin prisma existenței temeiurilor de declarare a nulității absolute sau relative. 
Conform art. 443 CCo: 
1) Procesul-verbal cu privire la contravenție va cuprinde:
a) data (ziua, luna, anul), ora şi locul încheierii;
b) calitatea, numele şi prenumele agentului constatator, denumirea autorităţii pe care o 
reprezintă;
c) numele, prenumele, domiciliul şi/sau reşedinţa temporară potrivit Registrului de stat al 
populaţiei, ocupaţia persoanei în a cărei privinţă a fost pornit procesul contravenţional, datele din 
actul de identitate al acesteia sau, după caz, din alt act care stabileşte identitatea persoanei, iar în 
cazul persoanei juridice, denumirea, sediul, codul ei fiscal, datele persoanei fizice care o 
reprezintă;
d) fapta contravenţională, locul şi timpul săvîrşirii ei, circumstanţele cauzei care au 
importanţă pentru stabilirea faptelor şi consecinţelor lor juridice, evaluarea eventualelor 
pagube cauzate de contravenţie;
e) încadrarea juridică a faptei, norma materială contravenţională şi indiciile calificative ale 
elementelor constitutive ale contravenţiei;
f) aducerea la cunoştinţa persoanei în a cărei privinţă a fost pornit procesul contravenţional şi a 
victimei a drepturilor şi obligaţiilor lor prevăzute la art.384 şi 387;
g) obiecţiile şi probele pe care persoana în a cărei privinţă a fost pornit procesul contravenţional 
le aduce în apărarea sa, precum şi obiecţiile şi probele victimei;
h) informaţii despre instituţia bancară şi despre modul de plată a amenzii.
(2) În cazul în care persoana în a cărei privinţă a fost pornit procesul contravenţional este 
un minor, în procesul-verbal se va consemna şi numele, prenumele, domiciliul şi/sau reşedinţa 
temporară potrivit Registrului de stat al populaţiei a părinţilor sau ale altor reprezentanţi legali.
(3) În cazul în care persoana în a cărei privinţă a fost pornit procesul contravenţional sau 
victima nu cunoaşte limba procesului-verbal, se asigură asistenţa unui interpret/traducător, datele 
lui consemnîndu-se în procesul-verbal.
(4) În procesul-verbal se individualizează corpurile delicte (se descriu forma, mărimea, 
culoarea, greutatea, alte caracteristici care permit individualizarea lor), indicîndu-se datele 
proprietarului şi, după caz, măsurile luate pentru valorificarea sau conservarea lor.
(5) Procesul-verbal se semnează pe fiecare pagină de agentul constatator, de persoană în a 
cărei privinţă a fost pornit procesul contravenţional şi de victimă cînd există. În cazul în care 
constatarea contravenţiei este de competenţa unui organ colegial, procesul-verbal cu privire la 
contravenţie se încheie de către preşedintele organului colegial sau de către un membru ales cu 
votul majorităţii membrilor prezenţi la şedinţa în al cărei cadru are loc constatarea faptei ori 
desemnat de către preşedintele acestei şedinţe şi se semnează de către toţi membrii prezenţi la 
şedinţă.
(6) Faptul absenţei persoanei citate în mod legal pentru încheierea procesului-verbal cu 
privire la contravenţie ori al refuzului acesteia de a semna procesul-verbal se consemnează în 
procesul-verbal şi se certifică prin semnătura a cel puţin un martor, indicându-se şi datele de 
identificare ale acestuia (numele, prenumele, adresa de domiciliu şi numărul de telefon). În cazul 
imposibilităţii de identificare a unui martor, agentul constatator consemnează în procesul-verbal 
motivele obiective ale lipsei martorului şi documentează, prin orice mijloace tehnice disponibile 
(audio/video), refuzul persoanei de a semna procesul-verbal.
(61) Nu poate avea calitatea de martor în condiţiile alin.(6) un alt agent constatator.
(7) În procesul-verbal nu se admit rectificări, adăugiri, alte modificări. În cazul necesității 
unor astfel de acţiuni, se încheie un nou proces-verbal, în care se face consemnarea respectivă.,,
În art. 445 alin. (1) Codul contravențional RM, legiuitorul a prevăzut expres și exhaustiv 
temeiurile care atrag nulitatea absolută a procesului-verbal cu privire la contravenție, astfel încât, 
ne consemnarea în procesul-verbal cu privire la contravenţie a menţiunilor privind numele, 
prenumele şi funcţia agentului constatator, numele, prenumele, data (ziua, luna, anul) întocmirii 
procesului-verbal, seria şi numărul actului de identitate şi numărul de identificare personal 
(IDNP) sau datele de identificare din buletinul de identitate provizoriu ale făptuitorului care 
renunţă la numărul de identificare personal şi la evidenţa automatizată în Registrul de stat al 
populaţiei, iar în cazul persoanei juridice – lipsa denumirii şi a sediului acesteia, a 
circumstanţelor comiterii şi încadrării juridice a faptei contravenţionale săvîrşite şi a datei 
comiterii acesteia, a semnăturii agentului constatator sau a martorului asistent, în cazul refuzului 
contravenientului de a semna, atrage nulitatea absolută a procesului-verbal. 
Instanța a constatat că, procesul-verbal cu privire la contravenție nu corespunde rigorilor 
legale instituite, fiind realizată o descriere abstractă a faptei, fără indicarea indiciilor calificative 
ale elementelor constitutive ale contravenţiei, fără identificarea acţiunii făptuitorului şi a tuturor 
circumstanţelor de natura să redea faptei un caracter contravențional.
Art. 47 1 alin. (1) Cod Contravenţional RM, prevede - pretinderea, acceptarea sau 
primirea, personal sau prin mijlocitor, de către un alegător a bunurilor, serviciilor, 
privilegiilor sau avantajelor sub orice formă, care nu i se cuvin, pentru sine sau pentru o 
altă persoană, în scopul exercitării sau al neexercitării unor drepturi electorale în cadrul 
alegerilor, inclusiv al alegerilor regionale, dacă fapta nu constituie infracțiune, se 
sancționează cu amendă de la 500 la 750 de unități convenționale. 
Astfel, în şedinţa de judecată s-a constatat cu certitudine că, Struț Vadim, a fost tras la 
răspundere pentru faptul că: ,, în perioada 18.08-17.10.2024 în cadrul scrutinului electoral și a 
Referendumului Constituțional Republican din toamna anului 2024, prin intermediul 
telefonului mobil la nr. *****a primit 12 sms-uri, prin conturile PSB instalate în aplicația 
mobilă, în scopul exercitării sau neexercitării unor drepturi electorale”.
Instanța menționează că procesul-verbal reprezintă unicul act probator al contravenţiei 
săvârşite, în faţa organului sancţionator, a instanţei de judecată ori a organului de executare şi, de 
asemenea, reprezintă actul supus controlului judiciar.
Instanţa reţine că, legiuitorul în art. 442 alin. (1) Cod contravenţional, a definit procesul- 
verbal cu privire la contravenţie, ca fiind un act prin care se individualizează fapta ilicită şi se 
identifică făptuitorul.
Subsecvent a fost legiferat şi faptul că, procesul-verbal se încheie de agentul constatator 
pe baza constatărilor personale şi a probelor acumulate, în prezenţa făptiutorului sau în absenţa 
lui. Fiind întocmit de un agent al statului aflat în exercițiul funcţiunii, procesului verbal de 
contravenţie trebuie să i se recunoască valoarea probatorie sub aspectul constatării stării de fapt.
Astfel, în Hotărârea pronunţată în cauza Salabiaku contra Franţei, Curtea a reţinut că 
prezumțiile sunt permise de Convenţie, dar nu trebuie sa depășească limitele rezonabile ținând 
seama de gravitatea mizei şi prezervând drepturile apărării.
Instanța menționează că fapta de care este acuzat petentul constituie „acuzaţie în materie 
penală" în sensul art. 6 din Convenție, astfel acesta beneficiind de prezumţia de nevinovăţie. 
Sarcina probei îi revine agentului constatator.
Conform art. 375 CCo: ,,1) Persoana acuzată de săvîrşirea unei contravenţii se consideră 
nevinovată atîta timp cît vinovăţia sa nu este dovedită în modul prevăzut de prezentul cod.
(2) Nimeni nu este obligat să dovedească nevinovăția sa.
(3) Concluziile despre vinovăția persoanei în săvîrşirea contravenției nu pot fi întemeiate 
pe presupuneri. Toate dubiile în probarea învinuirii care nu pot fi înlăturate în condiţiile 
prezentului cod se interpretează în favoarea persoanei în a cărei privință a fost pornit proces 
contravenţional.,,
Se reiterează faptul că agentul constatator a formulat o învinuire ce nu este clară, 
nu s-a realizat o descriere concretă a contravenției, cu specificarea acțiunii sau inacțiunii 
autorului și a tuturor circumstanțelor de natură a-i conferi faptei caracter contravențional 
(pretindere, acceptare, primire; bunuri, mijloace bănești, privilegii; de la cine, în ce scop 
anume, etc) . 
Instanța menționează că conform textului învinuirii aduse de agentul constatator, latura 
obiectivă a contravenției imputate petentului s-a manifestat prin ,,primirea a 12 sms-uri prin 
intermediul telefonului mobil”. Această învinuire este una lipsită de sens și conținut. 
Astfel agentul constatator la întocmirea procesului verbal cu privire la contravenție 
a încălcat prevederile art. 443 al. 1) lit. d) și e)  CCo, și anume nu a indicat timpul comiterii 
contravenției, fapta contravențională, circumstanțele cauzei care au importanță pentru 
stabilirea faptelor și indiciile calificative ale elementelor constitutive ale contravenției.
 Trecerea în procesul verbal de constatare a conținutului dispozițiilor art. 47 1  alin. (1) din 
Codul Contravențional nu reprezintă o consemnare a faptei săvârșite, deoarece acesta reprezintă 
doar temeiul legal al stabilirii faptei contravenționale și nu însăși fapta contravențională.
Descrierea insuficientă a faptei contravenționale este echivalată cu lipsa unei descrieri, 
întrucât printr-o asemenea întocmire a procesului-verbal s-a cauzat petentului o vătămare ce nu 
poate fi înlăturată decât prin anularea procesului verbal cu privire la contravenție.
Insuficienta descrierii faptei contravenționale face imposibilă exercitarea controlului 
judecătoresc efectiv de către instanță, iar într-un final justițiabilii sunt lipsiți de dreptul la un 
proces echitabil, cu consecința evidentă a anulării procesului verbal de contravenție.
În conformitate cu art.461, art.462 Cod contravențional al RM, instanţa de judecată,
d i s p u n e :
Contestația se admite.
Se anulează procesul-verbal cu privire la contravenție și decizia agentului constatator al 
IP Ocnița – Scutaru Vadim din 29.08.2025, întocmit în privința lui Struț Vadim, în baza art. 47 1 
al. 1) CCo, iar procesul contravențional se încetează.
Hotărârea poate fi atacată cu recurs la Curtea de Apel Nord în termen de 15 zile, prin 
intermediul judecătoriei Edineț.
 
Preşedintele şedinţei, 
judecătorul  Dolghieri Dan 