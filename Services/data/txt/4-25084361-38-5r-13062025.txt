Dosar nr.5r-253/2025
Nr. PIGD 4-25084361-38-5r-13062025
HOTĂRÂRE
în numele Legii
15 decembrie 2025       or. Telenești
Judecătoria Orhei, sediul Telenești
În componenţă:
Preşedintele şedinţei, judecătorul,                     Gheorghe Popa
grefier                      Ghenadie Poperecinîi
Cu participarea 
Petiționarului                                                                     Cristina Corcodel
Agentului constatator                                                        Adrian Covaș
          a examinat în şedinţă de judecată publică contestaţia depusă de Corcodel 
Cristina împotriva procesului-verbal cu privire la contravenţie seria/nr. MAI06 
580168 din 22.05.2025, întocmit de agentul constatator din cadrul Inspectoratului 
de Poliţie Telenești Covaș Adrian, în baza art. 47/1 alin. (1) din Codul 
contravenţional, şi deciziei de sancţionare contravenţională, instanța de judecată
A    C O N S T A T A T:
     La data de 22.05.2025, de către agentul constatator din cadrul Inspectoratului de 
Poliţie Telenești Adrian Covaș a fost întocmit procesul-verbal cu privire la 
contravenţie seria/nr. MAI06 580168, în baza art. 47 1 alin. (1) Cod contravențional 
în privinţa lui Corcodel Cristina, pe faptul că, în perioada septembrie-octombrie 
2024, urmare a implicării de către organizația ”Șor” a unui mecanism de corupere 
electorală prin intermediul conturilor bancare deschise în cadrul băncii comerciale 
din Federația Rusă Promsvyazbank a primit pentru sine transferuri în ruble rusești 
pentru a vota candidatura unui candidat electoral din toamna anul 2024.
     Totodată, prin decizia agentului constatator, cet. Corcodel Cristina i s-a aplicat 
sancţiunea contravenţională sub formă de amendă în mărime de 500 u.c., 
echivalentul 25 000,00 lei.
      Nefiind de acord cu decizia de sancţionare din 22.05.2025, cet. Corcodel 
Cristina a depus la Inspectoratul de Poliție Telenești contestație împotriva 
procesului-verbal cu privire la contravenție seria/nr. MAI06 580168 din 
22.05.2025 și a deciziei de sancționare pe faptul comiterii contravenției prevăzute 
de art. 471 alin. (1) Cod contravențional, emisă de către agentul constatator Adrian 
Covaș din cadrul Inspectoratului de Poliția Telenești.
La 12.06.2025 cauza contravențională a fost expediată pentru examinare în 
adresa Judecătoriei Orhei (sediul Telenești), fiind înregistrată în cancelaria 
instanței, (dosar nr. 5r-253/2025), care a fost repartizată spre examinare la 
12.06.2025 judecătorului Gheorghe Popa.
În motivarea contestaţiei se invocă, că petiționarul Corcodel Cristina susține 
inter alia că, a fost sancționată potrivit deciziei agentului constatator pentru o faptă 
care nu a fost constatată și pe care nu a comis-o, respectiv temei de încetare a 
procesului contravențional constituie inexistența faptului contravenției, potrivit lit. 
a) alin. (1) art. 441 Cod contravențional.
 Menţionează, că tot procesul a derulat în regim de urgenţă maximă, iar 
agentul constatator: a examinat procesul, efectiv, nu a explicat drepturile şi 
obligaţiile; nu a asigurat dreptul la apărare a contravenientului; nu a asigurat, după 
caz, serviciile unui interpret; nu a explicat esenţa faptei imputate şi nu a prezentat 
nicio probă care ar confirma acest fapt; a întocmit procesul verbal cu grave erori de 
conţinut; a ameninţat cu probleme şi mai mari şi dosare penale în caz de 
nesupunere.
Indică, că agentul constatator, care potrivit dispoziţiilor legale enunţate, era 
obligat să desfăşoare toate acţiunile pentru constatarea faptei contravenţionale, 
întocmind în acest sens un proces verbal cu privire la contravenţie, în care trebuia 
să individualizeze inclusiv fapta şi pedeapsa, s-a limitat doar la o întocmire formală 
a procesului verbal cu privire la contravenție și cu emiterea deciziei asupra cauzei 
contravenţionale.
Agentul constatator nu a examinat obiectiv materialul contravenţional şi nu a 
elucidat toate aspectele speţei şi acumulat probe, care ar fi demonstrat vinovăţia 
contravenientei.
Se mai indică, că potrivit deciziei de sancţionare acesta ar fi acceptat personal 
bani pentru a exercita într-un mod anume votul la alegeri. Aceste concluzii sunt 
false şi abuzive. Nu există nici o probă, cel puţin care să fie prezentată cine anume 
i-a dat bani, care persoană fizică? O aplicaţie bancară nu poate fi subiect al 
contravenţiei. Nu este menţionat timpul acceptării banilor. Nu este probat care a 
fost scopul transferului banilor. Nu este probat dacă aceşti bani au ajuns anume la 
mine. Nu este probat dacă aceşti bani au fost ridicaţi. Nu este probată legătura 
cauzală între o aplicaţie bancară, un mesaj de la o aplicaţie bancară şi alegeri. Nu 
este probată acceptarea participării la alegeri din interes material. Unica pretinsă 
probă a poliţiei ar fi o oarecare listă precum că există un mesaj de la o bancă 
străină pe un număr de telefon precum că ar fi existat un transfer, date care nici nu 
au fost verificate corespunzător. Dar nici aceste pretinse probe nu au fost 
prezentate. Prin urmare, fapta incriminată este bazată doar pe nişte constatări 
subiective personale ale agentului constatator. La decizia de sancţionare nu a fost 
anexată nici un material probator care ar demonstra componenţa contravenţiei de la 
art. 47/1 Cod contravenţional.
Solicită anularea procesului verbal cu privire la contravenţie şi a Deciziei de 
sancţionare din data 22.05.2025 în privinţa acestuia cu încetarea procesului 
contravenţional în legătură cu lipsa faptei contravenţionale.
Poziția participanților la proces și procedura de citare
          Petiționarul Corcodel Cristina în ședința de judecată a susținut contestația 
depusă asupra procesului-verbal cu privire la contravenție din motiv că, nu este 
probată fapta contravențională precum că ar fi săvârșit contravenția prevăzută de 
art. 47 1 Cod Contravențional și că procesul-verbal cu privire la contravenție este 
întocmit contrar prevederilor legale.
          Menționează că, cu nu cunoaște nimic despre mesajele respective și numărul 
de telefon 068537303 care este indicat în extrasul din fișier electronic îi aparține.
      Solicită admiterea contestației cu încetarea procesului-verbal cu privire la 
contravenție și a decizie agentului constatator
        Agentul constatator Covaș Adrian din cadrul IP Telenești a susținut 
legalitatea procesului-verbal cu privire la contravenție și a solicitat respingerea 
contestației ca nefondată și în acest context a specificat că instalarea aplicației PSB 
Bank nu este posibilă fără contribuția deținătorului de telefon. 
          A solicitat menținerea fără modificări a procesului-verbal cu privire la 
contravenție întocmit în baza art. 471 alin. (1) Cod contravențional.
Audiind poziţia participanţilor prezenţi la proces.
 Studiind materialele dosarului contravenţional și ale contestației raportate la 
temeiurile de drept material şi procesual care guvernează speţa dedusă judecății, 
instanța de judecată consideră că contestația înaintată urmează a fi admisă ca fiind 
întemeiată, reieșind din argumentele ce succed.
Conform prevederilor art.7 din Codul contravențional, persoana poate fi 
sancționată numai pentru contravenția în a cărei privință este dovedită vinovăția sa, 
cu respectarea normelor prezentului cod. 
Potrivit art.8 alin.(2) Cod contravențional, este supusă răspunderii 
contravenționale numai persoana care a săvârșit cu intenție sau din imprudență o 
faptă prevăzută de legea contravențională
 
În ședința de judecată, instanța ascultând agentul constatator Covaș Adrian 
și analizând argumentele din contestație, materialele relevante ale cauzei și 
verificând procesul verbal cu privire la contravenție sub aspectul îndeplinirii 
condițiilor de fond și de forma prevăzute de lege pentru valabilitatea sa și 
coroborând mențiunile agentului constatator la materialele dosarului 
contravențional, instanța de judecată consideră necesar de a admite contestația 
din argumentele ce succed.
În fapt, prin Decizia de sancţionare, inclusă în procesul verbal cu privire la 
contravenţie Seria/Nr. MAI06 580168  din 22.05.2025, emisă de către agentul 
constatator Covaș Adrian din cadrul Inspectoratului de Poliție Telenești a fost tras 
la răspundere contravenţională Corcodel Cristina, pe faptul comiterii contravenției 
prevăzute de art. 47 1 alin. (1) Cod contravenţional, fiindu-i stabilită o sancţiune 
contravenţională sub formă de amendă în mărime de 500 unități convenţionale, 
ceea ce constituie suma de 25 000 lei.
În drept, instanța notează că în conformitate cu prevederile art. 7 din Codul 
contravențional, persoana poate fi sancționată numai pentru contravenția în a cărei 
privință este dovedită vinovăția sa, cu respectarea normelor prezentului cod.
Conform art. 381 alin. (4) din Codul contravențional, autoritatea competentă 
să soluționeze cauza contravențională are obligația de a lua toate măsurile 
prevăzute de lege pentru cercetarea sub toate aspectele, completă şi obiectivă, a 
circumstanțelor cauzei, de a evidenția atât circumstanțele care dovedesc vinovăția 
persoanei, cît şi cele care dezvinovățesc persoana în a cărei privință a fost pornit 
proces contravențional, precum şi circumstanțele atenuante sau agravante.
Constatarea faptei contravenționale conform art. 440 alin.(1) din Codul 
contravențional, înseamnă activitatea, desfășurată de agentul constatator, de 
colectare şi de administrare a probelor privind existența contravenției, de încheiere 
a procesului verbal cu privire la contravenție, de aplicare a sancțiunii 
contravenționale sau de trimitere, după caz, a dosarului în instanța de judecată sau 
în alt organ spre soluționare.
Subsecvent, cu referire la probe, art. 425 alin. (6) lit. c) din Codul 
contravențional, consacră că nu pot fi admise ca probe informațiile acumulate prin 
încălcarea esențială a drepturilor şi libertăților constituționale ale persoanei, 
inclusiv dreptul la apărare.
Instanța de judecată evidențiază din perspectiva capitolului IV din Cartea I al 
Codului contravențional, că sancțiunile administrative nu privesc un grup de 
persoane, ci se adresează tuturor cetățenilor în vederea realizării scopului preventiv 
și represiv al sancțiunii, iar potrivit art. 38 alin. (4) din legea citată, arestul 
contravențional poate fi aplicat şi în cazul neexecutării intenționate a unei alte 
sancțiuni contravenționale, ceea ce conferă faptei natura penală. 
În materie contravențională au fost recunoscute garanțiile procedurale 
specifice în materie penală în ce privește dreptul la un proces echitabil, printre care 
și prezumția de nevinovăție, prevăzută de alin. (2) al art. 6 din Convenția 
Europeană a Drepturilor Omului. (Zilibergerg împotriva Moldovei, § 35, 1 
februarie 2005; Angel împotriva României, § 52, 4 octombrie 2007 sau Ozturk 
împotriva Germaniei din 21 februarie 1994).
Această împrejurare fundamentează la nivel de principiu că, sarcina probei în 
procedura contravențională desfășurată în fața instanței de judecata revine în 
primul rând organului constatator și, în condițiile în care acesta face dovada 
vinovăției, petiționarul urmează să-și probeze nevinovăția.
Întru respectarea garanțiilor sus indicate, instanța de judecată a verificat 
legalitatea și temeinicia procesului verbal cu privire la contravenție cu. Seria/Nr. 
MAI06 580168  din 22.05.2025.
Sub aspectul legalității procesului verbal cu privire la contravenție, instanța 
de judecată denotă că, motivele de nulitate absolută a actului atacat pot fi invocate 
atât de părți, cât și din oficiu de către instanță întru asigurarea respectării 
principiului legalității și dreptății, consacrate expres în art. 5 și 7 din Codul 
contravențional.
Legea contravențională prevede redactarea procesului verbal cu privire la 
contravenție într-o anumită forma „ad validitatem”, cu respectarea tuturor 
prescripțiilor legale de fond și de formă, pentru încheierea sa valabilă, în scopul 
producerii efectelor juridice, pentru care a fost întocmit. 
Este relevant de menționat că respectarea exigențelor legale prevăzute la art. 
443 al Codului contravențional sunt impuse agentului constatator la întocmirea 
procesului verbal cu privire la contravenție, la fel prin prisma art. 445 al Codului 
contravențional.
În acest mod, instanța statuează că potrivit art. 445 alin. (1) și (2) din Codul 
contravențional, (1) neconsemnarea în procesul-verbal cu privire la contravenţie a 
menţiunilor privind numele, prenumele şi funcţia agentului constatator, numele, 
prenumele, data (ziua, luna, anul) întocmirii procesului-verbal, seria şi numărul 
actului de identitate şi numărul de identificare personal (IDNP) sau datele de 
identificare din buletinul de identitate provizoriu sau din cartea de identitate 
provizorie ale făptuitorului care renunţă la numărul de identificare personal, iar în 
cazul persoanei juridice – lipsa denumirii şi a sediului acesteia, a circumstanţelor 
comiterii şi încadrării juridice a faptei contravenţionale săvîrşite şi a datei comiterii 
acesteia, a semnăturii agentului constatator sau a martorului asistent, în cazul 
refuzului contravenientului de a semna dacă procesul-verbal a fost întocmit în 
prezenţa unui martor, atrage nulitatea absolută a procesului-verbal. (2) Celelalte 
încălcări ale art.443 sau ale altor norme imperative din prezentul cod pot să ducă la 
nulitatea procesului verbal cu privire la contravenție doar în cazul în care acestea 
afectează în mod esențial fondul cauzei.
De asemenea, conform art. 443 alin. (6) din Codul contravențional, se 
constată că faptul absenței persoanei în a cărei privință a fost pornit procesul 
contravențional ori al refuzului acesteia de a semna procesul-verbal se 
consemnează în procesul-verbal şi se certifică prin semnătura cel puțin a unui 
martor, indicându-se şi datele de identitate ale acestuia (numele, prenumele, adresa 
de domiciliu şi numărul de telefon). În lipsa unui martor, agentul constatator va 
consemna motivele care au condus la încheierea procesului-verbal în acest mod.
În acest context, instanța a constatat că procesul-verbal verbal cu privire la 
contravenție cu Seria/Nr. MAI06 580168 din 22.05.2025 a fost perfectat în absența 
lui Corcodel Cristina și acesta nu a fost citat pentru a se prezenta la organul de 
constatare.
Prin urmare, instanța conchide că o omisiune gravă se atestă la materialele 
cauzei prin lipsa unei argumentări legale a constatării faptei şi întocmirii procesului 
verbal cu privire la contravenție, anume în absența făptuitorului, fapt care n-a fost 
consemnat de un martor-asistent, totodată nici agentul constatator n-a consemnat 
motivele care au condus la încheierea procesului-verbal în acest mod, iar în ședință 
de judecată agentul constatator a confirmat că nu are careva probe care să confirme 
acest fapt. 
Astfel, instanța consideră că agentul constatator a adoptat o poziție parțial 
arbitrară de a constata faptele în lipsa persoanei Corcodel Cristina, fără să prezinte 
careva temeiuri care au condus la încheierea procesului-verbal în acest mod și fără 
să prezinte dovada citării legale a lui Corcodel Cristina.
În concordanță cu cele menționate supra, Curtea Europeană a Drepturilor 
Omului a susținut că o acuzație înseamnă nu numai notificarea oficială a unei 
prezumții că o persoană a comis o faptă penală, dar și orice măsură care afectează 
substanțial situația suspectului (a se vedea Padin Gestoso împotriva Spaniei (dec.), 
8 decembrie 1998).
Instanța remarcă faptul că este obligația pozitivă a autorităților statului de a 
informa persoana referitor la învinuirea adusă, or înaintarea unei acuzări sunt în 
corelație directă cu dreptul acuzatului de a participa la cazul de învinuire a sa într-o 
faptă ilicită, mai ales în situația în care soluția a fost adoptată de agentul 
constatator în situația în care făptuitorul respinge acuzațiile aduse, ce impune că 
soluționarea cazului prin aplicarea unei amenzi, a avut loc exclusiv în lipsa 
făptuitorului şi nu au fost desfășurate nici o acțiune pentru a asigura examinarea 
diligentă a procesului contravențional, cu respectarea dreptului de participare în 
propria cauză a lui Covaș Adrian, cât şi informarea despre acuzația adusă.
De asemenea, referitor la citarea persoanei, în cauza Ziliberberg împotriva 
Moldovei (1 februarie 2005, nr. 61821/00, par. 40), Curtea a arătat că art. 6 al 
Convenției, interpretat în ansamblu, garantează dreptul persoanei acuzate de a 
participa efectiv la procesul său penal, ce include inter alia nu doar dreptul de a fi 
prezent, dar şi de a asculta şi a urmări procesul, iar acest drept face implicit parte 
din esența conceptului procedurii contradictorii şi poate fi, de asemenea, dedus din 
garanțiile prevăzute în sub-paragrafele (c), (d) şi (e) ale paragrafului 3 al articolului 
6 - „să se apere el însuși”, „să întrebe sau să solicite audierea martorilor” şi „să 
fie asistat în mod gratuit de un interpret, dacă nu înțelege sau nu vorbește limba 
folosită la audiere”.
Astfel, instanța iterează că în ansamblu, agentul constatator nu s-a conformat 
dispozițiilor legale şi imperative ale art. 382 coroborat cu art. 443 alin. (6) din 
Codul contravențional, or instanța interpretează prevederile enunțate în modul că în 
toate cazurile organul de constatare urmează inițial să se asigure de întocmirea 
procesului verbal cu privire la contravenție în prezența făptuitorului şi doar 
ulterior, motivând lipsa acestuia, poate recurge deja la adoptarea acestui act în 
absența persoanei vizate. 
Astfel, instanța iterează că o asemenea omisiune a agentului constatator 
privind lipsa invitării făptuitorului la întocmirea procesului verbal cu privire la 
contravenție nu mai poate fi apreciată ca fiind irelevantă sau insignifiantă în raport 
cu fondul cauzei, or în acest mod s-au cauzat repercusiuni evidente dreptului lui 
Corcodel Cristina la apărare, de a participa la administrarea probelor, să înainteze 
obiecții, cereri, demersuri, să ceară completarea lui cu circumstanțele care, în 
opinia sa, trebuie să fie consemnate şi inclusiv altor garanții, care sunt imperativ şi 
expres stipulate în art. 384 alin. (2) din Codul contravențional. 
Mai mult, conform alin. (3) din ultimul articol, realizarea de către persoana în 
a cărei privință a fost pornit proces contravențional a drepturilor sale ori renunțarea 
la realizarea acestor drepturi nu poate fi interpretată în detrimentul persoanei şi 
nicidecum în opinia instanței, nu poate avea consecințe nefavorabile pentru ea.
De asemenea, conform art. 378 din Codul contravențional, în procesul 
contravențional, autoritatea competentă să soluționeze cauza contravențională este 
obligată să asigure părților şi altor participanți la proces deplina exercitare a 
drepturilor procesuale în condițiile prezentului cod.
Prin urmare, la întocmirea procesului verbal cu privire la contravenție, prin 
acțiunile agentului constatator, în lipsa motivelor pentru care s-a recurs la 
adoptarea acesteia în lipsa făptuitorului, instanța opinează că legea 
contravențională a fost aplicată în mod extensiv, arbitrar, neechitabil şi exclusiv 
defavorabil față de Corcodel Cristina, fapt interzis de lege, prin ce a încălcat 
drepturile şi libertățile constituționale ale persoanei acuzate, care în final afectează 
iremediabil şi esențial fondul cauzei.
În subsidiar, instanța constată că procesul verbal cu privire la contravenție a 
fost întocmit și perfectat în absența făptuitorului/petiționarului, inclusiv fără să-i fie 
aduse la momentul întocmirii drepturile și obligațiile lui prevăzute de art. 34, 378, 
384, 387 și 448 din Codul, precum și decizia de sancționare, inclusiv dreptul la 
apărare, de a fi asistat de un avocat. 
Prin urmare, instanța mai statuează că în aceste cazuri şi prin 
indispensabilitatea asigurării principiului egalității armelor, care reprezintă unul 
dintre elementele inerente conceptului de proces echitabil, ce presupune ca fiecărei 
părți să i se dea posibilitatea rezonabilă de a-şi prezenta cauza în condiții care să nu 
o plaseze într-o situație net dezavantajoasă față de adversarul său (Foucher 
împotriva Franţei, § 34; şi Bulut împotriva Austriei; Bobek împotriva Poloniei, § 
56; Klimentyev împotriva Rusiei, § 95). 
Cu referire la caz, Curtea a stipulat că necomunicarea probelor în adresa 
apărării poate aduce atingere egalității armelor (precum şi dreptul la o procedură 
contradictorie) (Kuopila împotriva Finlandei, § 38, în care apărarea nu a avut 
posibilitatea de a face observații asupra unui raport suplimentar al poliției).
Astfel, în materie penală, art. 6 § 1 din Convenție se suprapune cu drepturile 
specifice garantate de art. 6 § 3, de exemplu, dreptul de a adresa întrebări 
martorilor, iar dreptul la o procedură penală contradictorie implică, pentru acuzare 
ca şi pentru apărare, facultatea de a lua cunoștință de observațiile sau mijloacele de 
probă prezentate de cealaltă parte şi în plus, art. 6 § 1 mai impune organelor de 
urmărire penală să comunice apărării toate probele relevante de care dispun, fie 
incriminatorii, fie discriminatorii [Rowe şi Davis împotriva Regatului Unit (MC), § 
60].
Astfel, având în vedere cele constatate, instanța apreciază că petiționarul nu 
mai poate formula apărări de fapt și de drept cu privire la o faptă în privința căreia 
există deja o suspiciune de neautenticitate prin nerespectarea exigențelor legale 
impuse prin art. 382, 384 şi 443 alin.(6) din Codul contravențional, care sunt 
norme de procedură esențiale în prezentul caz, iar din acest considerent, nu se mai 
impune nici analiza altor motive de fapt invocate de către petiționar, care fac 
obiectul fondului cauzei şi nici probele acumulate de agentul constatator.
Respectiv, conform art. 381 din Codul contravențional, orice persoană are 
dreptul la satisfacție efectivă din partea instanței de judecată competente împotriva 
actelor care violează drepturile, libertățile și interesele sale legitime, iar cu referire 
la probe, art. 425 alin. (6) din același Cod, consacră că nu pot fi admise ca probe 
informațiile acumulate prin încălcarea esențială a drepturilor şi libertăților 
constituționale ale persoanei, inclusiv dreptul la apărare, iar conform alin. (2) din 
același articol coroborat cu prevederile art. 442 şi 443 din același cod, procesul 
verbal cu privire la contravenție reprezintă un mijloc de probă, prin care au fost 
stabilite anumite circumstanțe de fapt.
În această ordine de idei, instanța de judecată a constatat încălcarea 
prevederilor art.art.382, 384, 388 şi 443 alin. (6), iar în temeiul prevederilor art. 
425 alin. (6) şi 445 alin. (1) și (2) din Codul contravențional, va admite contestația 
împotriva deciziei de sancționare incluse în procesul verbal cu privire la 
contravenție cu seria şi nr. Seria/Nr. MAI06 580168 din 22.05.2025, motiv pentru 
care va declara nulitatea procesului verbal cu privire la contravenție şi a deciziei de 
sancționare inclusă în procesul verbal cu privire la contravenție.
Având în vedere că încălcările admise de agentul constatator Covaș Adrian nu 
au putut fi înlăturate de către instanța de judecată, respectiv instanța consideră 
întemeiată contestația petiționarului Corcodel Cristina din 10.06.2025 și constată 
nulitatea procesului-verbal cu privire la contravenție cu Seria/Nr. MAI06 580168 
din 22.05.2025 cu încetarea procesului contravențional din aceleași motive.
Pornind de la premisele enunțate și în conformitate cu prevederile art. art. 
441, 443, 445, 448, 462, 463 din Codul contravențional, instanța de judecată,-,- 
 
  H O T Ă R Ă Ş T E :
Se admite contestația depusă de Corcodel Cristina, împotriva procesului 
verbal cu privire la contravenție Seria/ Nr. MAI06 580168 din 22.05.2025 și a 
deciziei de sancționare pe faptul comiterii contravenției prevăzute de art. 47 1 alin. 
(1) Cod contravențional.
Se declară nulitatea procesului-verbal cu privire la contravenție Seria/ Nr. 
MAI06 580168 din 22.052025, încheiat de agentul constatator din cadrul 
Inspectoratului de polițe Telenești Adrian Covaș, în privința lui Corcodel Cristina 
în baza art. 47 1 alin. (1) din Cod contravențional și se anulează decizia de 
sancționare, cu încetarea procesului contravențional.
Hotărârea este cu drept de atac în ordine de recurs la Curtea de Apel Nord, în 
termen de 15 zile, prin intermediul Judecătoriei Orhei (sediul Telenești).
Preşedintele şedinţei, judecător                                      Gheorghe POPA
  