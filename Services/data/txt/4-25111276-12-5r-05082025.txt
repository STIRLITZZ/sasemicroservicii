Dosarul nr. 5r-4805/2025
        4-25111276-12-5r-05082025
H O T Ă R Â R E
 în numele Legii 
11 decembrie 2025                                                               mun. 
Chişinău
Judecătoria Chișinău, sediul Buiucani
Instanța compusă din:
Preşedintele şedinţei, judecător                                 Tudor 
Stambol
Grefier                         Cătălina 
Rașcovschi
Cu participarea:
Agentului constatator                                                    Evghenii 
Mangîr
În lipsa:
Contravenientului                                                                                               Radic 
Bejenaru
examinând în ședință judiciară publică, în limba de stat, contestația depusă de 
Bejenaru Radic (născut la *****, IDNP *****, domiciliat în *****) împotriva 
procesului-verbal cu privire la contravenție nr. DCT04 229738 din 24.07.2025 și a 
deciziei prin care i-a fost aplicată sancțiunea amenzii în mărime de 15 unități 
convenționale și 3 puncte de penalizare, pentru comiterea contravenției prevăzute de art. 
240 alin. (2) Cod contravențional, -
c o n s t a t ă:
Prin decizia emisă de agentul constatator OS al SMDTR a DPP a INSP al IGP – 
Roman Andreea din 24.07.2025, Bejenaru Radic a fost tras la răspundere 
contravențională şi sancționat conform art. 240 alin. (2) Cod contravențional cu amendă 
în mărime de 15 unități convenționale și 3 puncte de penalizare pentru faptul că, la data 
de 27.07.2024, la ora 14:17 min., conducând automobilul de model „*****” cu n/î ***** 
în mun. Chișinău, bd. Dacia intersecție cu bd. Decebal a neglijat semnalul de culoare 
roșie a semaforului, prevăzut de pct. 20.1 din Regulamentul Circulației Rutiere.
La data de 28.07.2025, Bejenaru Radic a depus contestație împotriva procesului-
verbal cu privire la contravenție nr. DCT04 229738 din 24.07.2025 și a deciziei prin care 
i-a fost aplicată sancțiunea amenzii în mărime de 15 unități convenționale și 3 puncte de 
penalizare, pentru comiterea contravenției prevăzute de art. 240 alin. (2) Cod 
contravențional, solicitând anularea acestora și încetarea procesului contravențional. 
În motivarea contestației a indicat că, nu este de acord cu procesul-verbal cu 
privire la contravenție din 24.07.2025 și decizia agentului constatator, deoarece consideră 
că nu a fost dovedită fapta contravenției. Declară că nu a neglijat semnalul de culoare 
roșie a semaforului. Astfel, pentru a fi dovedită fapta contravențională, se impune în 
sarcina agentului constatator prezentarea materialelor foto/sau video care demonstrează 
neglijarea semnalului de culoare roșie a semaforului. Consideră, că nu există nici un 
comportament ilegal în acțiunile sale care s-ar încadra în contravenția ce i se impută și 
pentru care a fost sancționat cu amendă în sumă de 15 u. c. neglijarea semnalului de 
culoare roșie a semaforului, prevăzută de art. 240 alin. (2) Cod contravențional. 
Consideră că lipsesc dovezile obiective privind fapta imputată. În lipsa unor imagini foto 
sau video care să demonstreze în mod obiectiv trecerea intenționată pe culoarea roșie a 
semaforului, procesul- verbal rămâne o simplă apreciere subiectivă a agentului 
constatator. În cauză, nu au fost anexate probe tehnice (ex: înregistrări de la camerele de 
supraveghere sau sistemele de monitorizare a traficului) care să confirme fără echivoc 
comiterea contravenției. Este încălcat principiul prezumției de nevinovăție. Nu este 
îndeplinită obligația de individualizare a faptei.
În ședința de judecată agentul constatator Evghenii Mangîr a solicitat respingerea 
contestației ca fiind neîntemeiată cu menținerea procesului-verbal cu privire la 
contravenție și a deciziei de sancționare.
În ședința de judecată contravenientul, Bejenaru Radic nu s-a prezentat, fiind citat 
legal despre data, ora și locul ședinței de judecată la adresa de domiciliu indicată în 
materialele cauzei contravenționale, fapt confirmat prin avizul poștal de recepție a citației 
anexat la materialele cauzei, nu a solicitat amânarea examinării cauzei și nu a comunicat 
instanței motivele neprezentării, considerente din care instanța de judecată a dispus 
examinarea cauzei în absența acestuia.
Studiind materialele cauzei contravenționale, instanța de judecată concluzionează 
de a respinge contestația, din următoarele considerente.
Potrivit art. 448 alin. (1) Cod contravențional, contravenientul, victima sau 
reprezentantul acestora, procurorul, dacă este parte în cauza contravențională, în cazul 
în care nu sînt de acord cu decizia agentului constatator sau în cazul în care aceasta a 
fost emisă cu încălcarea normelor procesuale stabilite de prezentul cod, sînt în drept să 
conteste decizia emisă asupra cauzei contravenționale. Termenul de contestare a deciziei 
agentului constatator este de 15 zile de la data emiterii acesteia sau, pentru părțile care 
nu au fost prezente la ședința de examinare a cauzei contravenționale, de la data 
înmînării copiei de pe decizia respectivă în condițiile art. 4471 alin. (8).
Termenul de înaintare a contestației a fost respectat.
În ședința de judecată s-a constatat că prin decizia emisă de agentul constatator OS 
al SMDTR a DPP a INSP al IGP – Roman Andreea din 24.07.2025, Bejenaru Radic a 
fost tras la răspundere contravențională şi sancționat conform art. 240 alin. (2) Cod 
contravențional cu amendă în mărime de 15 unități convenționale și 3 puncte de 
penalizare pentru faptul că, la data de 27.07.2024, la ora 14:17 min., conducând 
automobilul de model „*****” cu n/î ***** în mun. Chișinău, bd. Dacia intersecție cu 
bd. Decebal a neglijat semnalul de culoare roșie a semaforului, prevăzut de pct. 20.1 din 
Regulamentul Circulației Rutiere.
Conform art. 7 Cod contravențional, persoana poate fi sancționată numai pentru 
contravenția în a cărei privință este dovedită vinovăția sa, cu respectarea normelor 
prezentului cod.
În conformitate cu art. 442 alin. (1) Cod contravențional, procesul-verbal cu 
privire la contravenție este un act prin care se individualizează fapta ilicită şi se 
identifică făptuitorul. Procesul-verbal se încheie de agentul constatator pe baza 
constatărilor personale şi a probelor acumulate, în prezența făptuitorului sau în absența 
lui.
Conform art. 440 alin. (1) Cod contravențional, constatarea faptei 
contravenționale înseamnă activitatea, desfășurată de agentul constatator, de colectare 
şi de administrare a probelor privind existența contravenției, de încheiere a procesului-
verbal cu privire la contravenție, de aplicare a sancțiunii contravenționale sau de 
trimitere, a dosarului, după caz, funcționarului abilitat să examineze cauza 
contravențională, din cadrul autorității din care face parte agentul constatator, în 
instanța de judecată sau în alt organ spre soluționare.
Conform art. 425 alin. (1) Cod contravențional, probele sînt elemente de fapt, 
dobîndite în modul stabilit de prezentul cod, care servesc la constatarea existenței sau 
inexistenței contravenției, la identificarea făptuitorului, la constatarea vinovăției și la 
cunoașterea altor circumstanțe importante pentru justa soluționare a cauzei.
Potrivit art. 240 alin. (2) Cod contravențional „Neglijarea de către conducătorul 
de vehicul a semnalului de interzicere al semaforului sau a gestului de interzicere al 
agentului de circulaţie se sancţionează cu amendă de la 15 la 18 unităţi convenţionale cu 
aplicarea a 3 puncte de penalizare”.
În legislația Republicii Moldova, ca şi în cea a altor state europene, contravențiile 
au fost scoase de sub incidența legii penale și supuse unui regim administrativ. Din 
perspectiva capitolului IV din Cartea I al Codului contravențional, instanța de judecată 
evidențiază că sancțiunile administrative nu privesc un grup de persoane, ci se adresează 
tuturor cetățenilor în vederea realizării scopului preventiv și represiv al sancțiunii, iar 
potrivit art. 38 alin. (3) din legea citată, arestul contravențional poate fi aplicat şi în cazul 
neexecutării intenționate a unei alte sancțiuni contravenționale, ceea ce conferă faptei 
natura penală. Astfel, în materie contravențională au fost recunoscute garanțiile 
procedurale specifice în materie penală în ceea ce privește dreptul la un proces echitabil, 
printre care și prezumția de nevinovăție, prevăzută de alin. (2) al art. 6 din Convenția 
Europeană a Drepturilor Omului (Zilibergerg împotriva Moldovei (§ 35, din 01 februarie 
2005), Angel împotriva României (§ 52, din 04 octombrie 2007) sau Ozturk împotriva 
Germaniei (din 21 februarie 1994). Această împrejurare fundamentează la nivel de 
principiu că, sarcina probei în procedura contravenționala desfășurată în fața instanței de 
judecată revine în primul rând organului constatator şi, în condițiile în care acesta face 
dovada vinovăției, petentul urmează să-şi probeze nevinovăția.
Instanța reiterează faptul că, prezumția de legalitate a procesului-verbal cu privire 
la contravenție, a fost supusă atenției Curții Europene a Drepturilor Omului (cauza 
Anghel contra României din 04 octombrie 2007), cauză în care Curtea, prin hotărârea din 
data de 4 octombrie 2007, își exprimă în mod foarte clar punctul de vedere cu privire la 
acest aspect. Curtea este de părere că, dacă scoaterea contravenției în afara legii penale nu 
ridică probleme în sine, nerespectarea garanțiilor fundamentale, printre care și prezumția 
de nevinovăție, care protejează cetățenii împotriva unor posibile abuzuri din partea 
autorităților, reprezintă un aspect ce trebuie examinat în temeiul articolului 6 din 
convenție. Reiterând importanța, în cadrul unei proceduri ce poate fi calificată drept 
„penală”, a unei astfel de garanții, destinată să restabilească echilibrul dintre presupușii 
autori ai faptelor ilegale și autoritățile chemate să îi urmărească şi pedepsească, Curtea 
consideră că asemenea cazuri urmează a fi judecate echitabil, după cum prevede art. 6 din 
CEDO.
Cu privire la temeinicia procesului verbal de constatare a contravenției, instanța 
reține că, la întocmirea procesului verbal cu privire la contravenție agentul constatator a 
acumulat suficiente probe pertinente și concludente ce demonstrează vina 
contravenientului.
Astfel, sub aspectul temeiniciei procesului verbal, instanța reține că situația de fapt 
reținută în procesul verbal corespunde realității. 
În susținerea învinuirii agentul constatator a anexat următoarele acte:
- procesul-verbal cu privire la contravenție nr. DCT04 229738 din 24.07.2025 și 
deciziei agentului constatator, fapta fiind consemnată cu mijlocul tehnic, din categoria 
celor certificate, omologate și verificate metrologic, mijlocul având funcția de 
monitorizarea respectării regulilor de circulație în trafic (f. d. 8);
- solicitarea expediată în adresa lui SRL „Pertrans Prim” în vederea declarării 
identității persoanei care la data de 27.07.2024, la ora 14:17 min., a condus automobilul 
de model „*****” cu n/î ***** în mun. Chișinău, bd. Dacia intersecție cu bd. Decebal, 
solicitarea expediată cu nr. DI8000485732RR, potrivit căreia la data de 27.07.2024 
automobilul de model „*****” cu n/î ***** a fost încredințat lui Bejenaru Radic pentru a 
fi condus (f. d. 9);
- planșă fotografică (f. d. 10);
- copia buletinului de verificare metrologică nr. IDS-TCV907-BIR/C nr. 
K88196342 (f. d. 11);
- cazier contravențional eliberat pe numele lui Bejenaru Radic (f. d. 12);
- procesul-verbal cu privire la contravenție nr. DCT04 596541 din 24.07.2025 (f. 
d. 13);
- decizia asupra cauzei contravenționale din 28.07.2025 (f. d. 14).
Potrivit pct. 45 din Regulamentului privind organizarea şi funcționarea Sistemului 
automatizat de supraveghere a circulației rutiere „Controlul traficului”, aprobat prin 
Hotărârea Guvernului nr. 965 din 17 noiembrie 2014, supravegherea circulației rutiere 
se efectuează cu unități fixe sau mobile de supraveghere. Din această categorie fac parte 
sistemele fixe şi mobile dotate cu camere de supraveghere care înregistrează probele 
privind încălcările din domeniul circulaţiei rutiere în procesul de monitorizare a situaţiei 
în zonele de supraveghere.
În conformitate cu pct. 47 din același Regulament mijloacele tehnice certificate 
sau mijloacele tehnice omologate şi verificate metrologic dotate cu opțiuni de 
înregistrare foto şi/sau video se utilizează pentru fixarea probelor privind încălcările din 
domeniul circulaţiei rutiere.
Potrivit pct. 45 din Regulament, în cazurile prevăzute la pct. 45, 46 şi 47 din 
prezentul Regulament, probele înregistrate cu unităţi fixe sau mobile de supraveghere, 
mijloace tehnice portabile de uz departamental, mijloace tehnice certificate sau mijloace 
tehnice omologate şi verificate metrologic se transmit automatizat în Direcţia generală 
monitorizare şi control trafic al Serviciului tehnologii informaţionale din subordinea 
Ministerului Afacerilor Interne unde este verificată şi validată de către operator şi 
exportată în regim automatizat în Sistemul de evidenţă a cauzelor contravenţionale şi a 
persoanelor care le-au săvîrşit, contur al Sistemului informaţional automatizat 
„Registrul informaţiei criminalistice şi criminologice” (SIA RICC), parte componentă a 
Sistemului informaţional integrat al organelor de drept.
La caz, fapta imputată contravenientului a fost constatată prin intermediul 
mijlocului tehnic din categoria celor certificate, omologate și verificate metrologic, și 
anume: IDS-TCV907-BIR/C nr. K88196342. Acest mijloc tehnic de monitorizare este 
destinat supravegherii traficului rutier și înregistrării încălcărilor normelor de circulație, 
având capacitatea de a furniza date precise privind viteza de deplasare a vehiculelor, 
locația exactă a acestora și momentul comiterii faptei, la fel cum și alte încălcări admise 
în traficul rutier. Din planșa fotografică extrasă din mijlocul tehnic de monitorizare, 
instanța de judecată a stabilit existența unor probe concludente privind încălcarea 
normelor de circulație rutieră. Acestea includ detalii specifice despre circumstanțele în 
care s-a produs abaterea, respectiv: data comiterii faptei: 27.07.2024, ora 14:17 min; locul 
comiterii faptei: municipiul Chișinău, intersecția bd. Dacia cu bd. Decebal; mijlocul de 
transport implicat, autoturism de model „*****” cu numărul de înmatriculare *****.
În baza acestor probe, instanța constată că încălcarea imputată contravenientului a 
fost documentată în mod obiectiv, cu utilizarea unor mijloace tehnice conforme 
standardelor legale, ceea ce asigură caracterul cert și incontestabil al constatării faptei 
contravenționale.
În contextul circumstanțelor arătate, instanța reține că prezumția de legalitate și 
temeinicie de care se bucură procesul - verbal de constatare a contravenției, ca și act 
autentic nu a fost răsturnată de către făptuitor, deși i s-a creat cadrul necesar și suficient 
în acest sens.
Astfel, instanța de judecată, coroborând probele cercetate cu prevederile legale 
citate, concluzionează că Bejenaru Radic este culpabil de comiterea contravenției 
prevăzute de art. 240 alin. (2) Cod contravențional.
Instanța reține că, Legea contravențională prevede redactarea procesului verbal cu 
privire la contravenție într-o anumită forma „ad validitatem”, cu respectarea tuturor 
prescripțiilor legale de fond și de formă, pentru încheierea sa valabilă, în scopul 
producerii efectelor juridice, pentru care a fost întocmit. În acest context, respectarea 
exigențelor legale prevăzute la art. 443 al Codului contravențional sunt impuse agentului 
constatator la întocmirea procesului verbal cu privire la contravenție.
Respectiv, analizând actul de sancționare sub aspectul legalității sale, instanța va 
cerceta dacă în cauza sunt întrunite cerințele de formă ale procesului verbal de 
contravenție contestat, așa cum sunt impuse în mod imperativ de dispozițiilor art. 443 al 
Codului contravențional, referitoare la mențiunile obligatorii ce trebuie prevăzute sub 
sancțiunea nulității.
Sub aspectul legalității procesului verbal, instanța de judecată denotă că, motivele 
de nulitate absolută a actului atacat pot fi invocate atât de părți, cât și din oficiu de către 
instanță pentru asigurarea respectării principiului legalității și dreptății, consacrate expres 
în art. 5 și 7 Cod contravențional.
La caz, instanța de judecată reține că, Bejenaru Radic la data de 27.07.2024, la ora 
14:17 min., conducând automobilul de model „*****” cu n/î ***** în mun. Chișinău, bd. 
Dacia intersecție cu bd. Decebal a neglijat semnalul de culoare roșie a semaforului, 
prevăzut de pct. 20.1 din Regulamentul Circulației Rutiere, prin ce a comis contravenția 
prevăzută de art. 240 alin. (2) Cod contravențional. La fel se relevă faptul că, procesul – 
verbal cu privire la contravenție a fost întocmit în prezența contravenientului Bejenaru 
Radic, fapt confirmat prin mențiunea agentului constatator „Procesul verbal a fost 
întocmit: în prezența persoanei”, fapt confirmat și prin semnăturile contravenientului 
Bejenaru Radic la toate rubricile necesare inclusiv la rubrica „Recunosc săvârșirea 
contravenției și accept sancțiunea stabilită pentru ce semnez”. La fel contravenientului 
Bejenaru Radic i-au fost explicate drepturile potrivit art. 34, 378, 384, 387 și 448 Cod 
contravențional precum și că a primit o copie de pe procesul-verbal cu privire la 
contravenție fapt confirmat prin semnătura acestuia, careva obiecții nu au fost înaintate. 
Verificând temeinicia motivelor contestației, apreciind în ansamblu probele 
cercetate în ședința de judecată, instanța conchide că în acțiunile făptuitorului există 
faptul contravenției prevăzut de art. 240 alin. (2) Cod contravențional, sancțiunea aplicată 
făptuitorului corespunzând cerințelor legale. 
Raportând circumstanțele de fapt stabilite în cadrul cercetării judecătorești la 
normele de drept aplicabile cazului, instanța de judecată găsește întemeiate concluziile 
agentului constatator aferent vinovăției contravenientului Bejenaru Radic, în comiterea 
încălcării regulilor circulației rutiere.
Potrivit jurisprudenței CEDO în cauza Maslova şi Nalbandov contra Rusiei, 
Curtea a reiterat importanța soluționării unei cauze în fond, astfel ca instanța națională să 
se expună asupra vinovăției sau nevinovăției persoanei acuzate de comiterea unui delict, 
în vederea stabilirii adevărului obiectiv, restabilirii ordinii de drept, ocrotirii şi asigurării 
drepturilor nu numai a acuzatului, dar şi a victimelor infracțiunii. În termeni clari CEDO 
a reiterat că nu pot fi puse la baza unei hotărâri de condamnare – exclusiv probele 
obținute cu încălcarea art. 2 CEDO, adică prin aplicarea torturii. În restul cazurilor, 
instanțele urmează să dea apreciere probelor obținute cu încălcări procedurale, fiind 
posibilă ușurarea pedepsei ca recompensă pentru drepturile încălcate (cum este art. 385 
alin. (4) din Codul de Procedură Penală).
Astfel, CEDO în jurisprudența sa a reiterat că formalitățile procedurale nu trebuie 
să predomine asupra fondului cauzei/adevărului obiectiv.
Conform art. 251 Cod procedură penală, „(1) Încălcarea prevederilor legale care 
reglementează desfăşurarea procesului penal atrage nulitatea actului procedural numai 
în cazul în care s-a comis o încălcare a normelor procesuale penale ce nu poate fi 
înlăturată decât prin anularea acelui act, fie au fost afectate caracterul echitabil al 
procesului penal sau drepturile părţilor. (2) Actele îndeplinite ulterior actului care a fost 
declarat nul sunt la rândul lor lovite de nulitate atunci când există o legătură directă 
între acestea şi actul declarat nul. (3) În cazul în care constată nulitatea unui act, 
organul de urmărire penală, procurorul sau instanţa de judecată dispune, atunci când 
este necesar şi dacă este posibil, refacerea acelui act cu respectarea dispoziţiilor legale.”
Spre deosebire de reglementările din Codul contravențional, în Codul de procedură 
penală legislatorul a decis să diferențieze nulitatea absolută de cea relativă. Astfel, 
potrivit articolului 251 din Codul de procedură penală, se sancționează cu nulitate 
absolută actul procedural încheiat cu încălcarea prevederilor legale referitoare la 
competența rationae materie sau ratione personae, la sesizarea instanței, la compunerea 
acesteia şi la publicitatea ședinței de judecată, la participarea părților în cazurile 
obligatorii, la prezența interpretului ori a traducătorului, dacă sunt obligatorii potrivit 
legii. În toate celelalte cazuri de încălcare a normelor procesuale penale, nulitatea actului 
procedural poate fi invocată numai în cazul în care s-a comis o încălcare ce nu poate fi 
înlăturată decât prin anularea acelui act.
Astfel, scopul de bază a oricărui proces judiciar este aflarea adevărului şi justa 
soluționare a cauzei, iar încălcarea prevederilor procedurale în procesul de acumulare a 
probelor poate servi temei pentru ușurarea pedepsei.
Instanța de judecată reține că prin Hotărârea Nr. 32 din 29 noiembrie 2018 Curtea 
Constituțională a reținut în jurisprudența sa că sistemul de sancționare al statului trebuie 
să funcționeze de o asemenea manieră încât cei vulnerabili, să fie convinși că sistemul 
judiciar va reacționa împotriva ilegalităților comise față de ei și nu le va tolera sau nu îi 
va lăsa pe făptuitori nepedepsiți. Dacă nu s-ar putea stabili o pedeapsă din cauza 
reglementării deficitare a legii, scopul legii contravenționale nu ar fi atins, fapt care ar 
alimenta scepticismul public la adresa sistemului judiciar (HCC nr. 28 din 22 noiembrie 
2018, § 65). În concluzie, Curtea observă că articolul 445 și textul „și 445” din articolul 
461 din Codul contravențional împiedică autoritățile să-și respecte obligațiile procedurale 
pozitive și sunt contrare articolelor 24 și 28 din Constituție. Astfel, constatarea 
neconstituționalității prevederilor contestate nu împiedică Parlamentul să diferențieze 
cazurile de nulitate absolută și de nulitate relativă a procesului-verbal cu privire la 
contravenție. Totuși, până la introducerea acestor amendamente legislative, judecătorii 
trebuie să aplice prevederile din Codul de procedură penală și să constate, în fiecare caz 
particular, dacă lipsa unei mențiuni în procesul-verbal nu poate fi înlăturată decât prin 
anularea procesului-verbal de constatare a contravenției sau dacă aceasta poate fi 
acoperită (confirmată) de către instanța de judecată.
Instanța relevă că, agentul constatator la examinarea cauzei a calificat 
împrejurările cauzei obiectiv și a adoptat decizia de sancționare a lui Bejenaru Radic în 
baza unor probe pertinente și concludente, cauza a fost examinată complet, fiind stabilit 
cert faptul că în acțiunile lui Bejenaru Radic sunt prezente elementele contravenției 
prevăzute de art. 240 alin. (2) Cod contravențional.
Astfel, conducându-se de propria convingere formată în urma cercetării tuturor 
probelor administrate în raport cu circumstanțele constatate ale cauzei și călăuzindu-se de 
lege, instanța ajunge la concluzia de a respinge contestația ca neîntemeiată, așa cum în 
acțiunile contravenientei există fapta prevăzută de art. 240 alin. (2)  Cod contravențional, 
sancțiunea aplicată contravenientului de agentul constatator fiind în corespundere cu 
cerințele legale.
În conformitate cu art. 461, 462 Cod contravențional, instanța de judecată, -
h o t ă r ă ș t e:
Contestația depusă de Bejenaru Radic (născut la *****, IDNP *****, domiciliat 
în *****) împotriva procesului-verbal cu privire la contravenție nr. DCT04 229738 din 
24.07.2025 și a deciziei prin care i-a fost aplicată sancțiunea amenzii în mărime de 15 
unități convenționale și 3 puncte de penalizare, pentru comiterea contravenției prevăzute 
de art. 240 alin. (2) Cod contravențional - se respinge ca neîntemeiată.
Hotărârea cu drept de recurs, la Curtea de Apel Centru, în termen de 15 zile, prin 
intermediul Judecătoriei Chişinău (sediul Buiucani). 
Preşedintele şedinţei,
judecător                                                       /semnătura/                            Tudor 
Stambol