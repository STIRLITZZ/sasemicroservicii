Dosarul nr. 2-773/2025
2-25076824-38-2-30052025-1
Dispozitiv pronunțat public la 30 septembrie 2025
Hotărîrea integrală întocmită la 11 decembrie 2025
HOTĂRÎRE
În numele Legii
 
30 septembrie 2025                                                                   or. Rezina
Judecătorul Judecătoriei Orhei, sediul Rezina, Veronica Cuculescu, 
examinînd în procedura cererilor cu valoare redusă, în baza materialelor anexate la 
dosar, cererea de chemare în judecată depusă de „Debit Lex” SRL către Namolovan 
Vadim și Namolovan Svetlana privind încasarea datoriei şi cheltuielile de judecată
Procedura de comunicare a cererii a fost respectată.    
C O N S T A T Ă :
Pretențiile și argumentele reclamantului.
La 30.05.2025, avocatul Lunca Ion a depus în interesele SRL „Debit Lex” 
cerere de chemare în judecată împotriva lui Namolovan Vadim și Namolovan 
Svetlana cu privire la încasarea datoriei și cheltuielilor de judecată. 
În motivarea cererii de chemare în judecată a invocat că, la data de 25.04.2024, 
între compania OCN „Ecofinance Tehnologies” SRL și compania SRL „Debit  Lex” a 
fost încheiat contractul de cesiune a creanțelor. Despre cesionarea creditului nebancar 
contractat de către pîrît acesta a fost informat prin scrisoare recomandată fapt 
confirmat prin copia avizului de recepție și a chitanței poștale anexată la actele 
dosarului cît și prin apeluri telefonice.
A menționat că temei juridic de încasarea a datoriei servește contractul de credit 
nebancar cu dobândă pentru consumatori nr. 277702002 încheiat la 10.09.2024, prin 
care împrumutătorul OCN „Ecofinance Tehnologies” SRL a oferit un împrumut sub 
formă de linie de credit pînă la limita sumei de 20 000 lei împrumutatului. Părțile au 
convenit că data acordării liniei de credit va fi de 60 luni din data semnării 
contractului potrivit pct. 2.3. și 2.1. În temeiul contractului enunțat, pîrîtul în total a 
obținut suma de 20 500 lei. 
În conformitate cu prevederile pct. 5.5. al contractului părțile au stipulat că, 
„Dobînda se calculează anual și se aplică la soldul zilnic al liniei de credit pînă la data 
restituirii integrale a liniei de credit, indiferent de faptul, dacă restituirea a fost 
efectuată de către Debitor benevol ca urmare a ajungerii obligațiilor la scadență, a 
rambursării anticipate a creditului, a exercitării dreptului de reziliere sau de revocare a 
contractului”. Rata dobînzii contractuale conform pct. 5.5.1 din contract este de 49, 
9685 % anual, iar comisionul unic de gestionare a creditului va constitui 0, 04% 
pentru fiecare zi, în conformitate cu prevederile pct. 5.5.2 din contract. Potrivit pct. 
5.7. din contract părțile au convenit că „calculul total al creditului poate crește 
corespunzător și proporțional cu sumele care sunt trase din linia de credit, însă nu 
poate depăși valoarea sumelor trase, în condițiile pct. 5.6. din prezentul contract.” 
În conformitate cu pct. 5.1. din contract părțile au convenit că: „pentru utilizarea 
sumelor puse la dispoziție din linia de credit, debitorul va achita o plată minimă lunară 
egală cu 5 % din soldul curent al liniei de credit la data scadenței plus dobînda 
contractuală”. Creditorul are dreptul, inclusiv și în cazul emiterii unei hotărîri 
judecătorești de a calcula toate plățile aferente creditului și despăgubirile conform 
prezentului contract pentru neplată la scadență a sumelor datorate pînă la data 
executării integrale a contractului. Reclamantul informează instanța de judecată 
despre faptul că în perioada de pînă la depunerea cererii de chemare în judecată pîrâtul 
a încălcat în mod abuziv clauza contractuală prevăzută de pct. 5.1. din contract 
exprimată prin nerespectarea graficului de rambursare a împrumutului.
A declarat că, deși pârâtul a semnat contractul de credit nebancar în temeiul 
căruia a fost de acord să-și onoreze obligațiunile corelative ce îi sunt opozabile pînă în 
prezent a achitat datoria: - 999, 68 lei din corpul împrumutului, - 843, 40 lei dobîndă 
contractuală, - 248 lei cu titlu de comision de gestionare a creditului. Pentru perioada 
de pînă la 14.03.2025 pîrîtul înregistra o restanță la plata creditului de 94 zile de 
întîrziere, iar datoria sa constituie: - 19 500, 32 lei din corpul împrumutului, - 3 312, 
15 lei dobînda contractuală și - 992 lei cu titlu de comision de gestionare a creditului. 
Mai indica reclamantul că, pentru perioada 14.03.2025 – 22.06.2025 pîrîtul înregistra 
o restanță de - 2 669, 60 lei dobînda contractuală, - 780, 01 lei la  comisionul de 
gestionare a creditului.
A adăugat că, solicitarea și eliberarea creditului s-a efectuat prin completarea 
personală în regim on-line de pe platforma on-line OCN ”Ecofinance Tehnologies” 
SRL de către pîrît prin includerea datelor sale personale, a sumei de care are nevoie, 
discutarea la distanță cu reprezentanții de creditarea nebancară. Contractul a fost 
întocmit conform cererii de credit completate de debitor pe site-ul 
www.creditprime.md sau comunicate creditorului prin intermediul telefonului și a fost 
semnat electronic de către debitor aplicînd semnătura electronică simplă în 
conformitate cu procedurile specificate în termeni și condiții de utilizare a serviciilor 
financiare nebancare disponibile atît pe pagina www.creditprime.md cît și ca anexa nr. 
1 la prezentul contract.
A mai indicat că, recepționarea sumei de bani contractate pe contul bancar al 
pîrîtului, cît și achitarea parțială a unor rate confirmă, dincolo de orice dubiu 
rezonabil, exprimarea neviciată a consimțămîntului de către pîrît la onorarea tuturor 
obligațiilor ce rezultă din contractul de împrumut.
In vederea soluționării prezentului litigiu pe cale amiabilă, reclamantul a efectuat 
numeroase apeluri telefonice către pîrît și a expediat scrisori recomandate fapt ce nu s-
au soldat cu nici un rezultat pozitiv în acest sens.
A invocat că, cu referire la cheltuielile de judecată, ca reclamantul în vederea 
soluționării prezentului litigiu a apelat la serviciile avocatului Ion Lunca care  a 
acordat   asistenta juridica reala și necesara fapt pentru ce a suportat cheltuieli în 
mărime de 4 000 lei. În suma dată reclamantul beneficiază de următoarele servicii: 
consultanță juridică cu privire la prevederile legale aplicabile speței, studierea tuturor 
înscrisurilor prezentate de reclamant, întocmirea și expedierea proiectului de 
notificare, întocmirea și expedierea proiectului cererii de chemare în judecată, 
autentificarea probelor, verificarea stării dosarului, efectuarea apelurilor telefonice 
către pîrît și persoanelor de contact, obținerea titlului executoriu. În total sunt estimate 
10 ore de lucru care-s tarifate cu 400 lei pentru o oră.
Referitor la cerința de încasare solidară din contul pîrîților, Namolovan Vadim  
si  Namolovan Svetlana a datoriei, a explicat ca, la momentul obținerii creditului 
nebancar Namolovan Vadim se afla în relație de căsătorie cu Namolovan Svetlana, 
fapt confirmat de informația eliberată de către Agenția Servicii Publice anexată la 
actele dosarului. 
Și-a întemeiat pretențiile în baza art. 10, 823 alin. (1), 826 alin. (1), 827 alin. (2), 
1 247 alin. (1), art. 1 249 Codul Civil și art. 56, 60, 96, 118, 166, 167 Codul de 
procedură civilă.
A solicitat încasarea solidară din contul pîrîților în beneficiul reclamantului a 
sumei de: - 19 500, 32 lei cu titlu de datorie la corpul creditului ; - a sumei de 5 981, 
72 lei cu titlu de dobîndă contractuală; - a sumei de 1 772, 01 lei cu titlu de comision 
de gestiune; - 4 000 lei cheltuieli de asistență juridică; - 1 140, 17 lei taxa de stat ; - 
200 lei taxa de timbru și – 55,5 lei cheltuieli de corespondență, iar în total suma de 
32 649, 72 lei.
La data de 02.06.2025 si 01.08.2025, de către reprezentantul SRL „Debit Lex” 
au fost depuse o cereri de concretizare prin care a solicitat încasarea solidară din 
contul pîrîților în beneficiul reclamantului a sumei de: - 19 500, 32 lei cu titlu de 
datorie la corpul creditului nebancar; - a sumei de 5 981, 72 lei cu titlu de dobîndă 
contractuală; - a sumei de 1 772, 01 lei cu titlu de comision de gestiune; - 1 595, 67 lei 
cheltuieli de asistență juridică și- 100 lei pentru citarea publică, iar în total suma de 28 
949, 72 lei.
În motivarea cererilor de concretizare a indicat că, pârâții au achitat în contul 
companiei suma de 3 800 lei, fapt ce echivalează că ultimii și-au onorat parțial 
obligația de achitare a datoriei, iar din acest considerent reclamantul și-a concretizat 
cerințele.
Chestiuni de procedură.
 În conformitate cu art.276² Cod de procedură civilă, dacă valoarea cererii în 
cauzele de încasare a unei sume de bani nu depășește 10 salarii medii pe economie 
prognozate la data sesizării instanței, fără a se lua în considerare dobânzile, 
penalitățile, cheltuielile de judecată şi alte venituri accesorii, această cerere se 
examinează ca cerere cu valoare redusă. 
Reieșind din prevederile art.276³ alin.(1) și alin.(3) Cod de procedură civilă, 
procedura cu privire la cererile cu valoare redusă este scrisă. În termen de 30 de zile 
de la comunicarea cererii de chemare în judecată și a înscrisurilor anexate, inclusiv în 
cazul comunicării prin intermediul Programului integrat de gestionare a dosarelor, 
pârâtul prezintă instanței judecătorești și reclamantului o referință, precum și copii de 
pe înscrisurile necesare. 
         Judecătorul reține că în vederea citării legale a pârâților Namolovan Vadim și 
Namolovan Svetlana, la trei adrese de domiciliu a acestora în *****; ***** cât și în 
***** au fost expediate încheierea instantei de primire in  procedura, cererea de 
chemare în judecată și înscrisurile anexate la aceasta, iar potrivit adeverinței la 
plicurilor remise în adresa instanței s-a stabilit că pârâții nu au recepționat 
corespondența  nici pe o  adresa (f.d. 48-64). 
         În conformitate cu prevederile art.100 alin.(1) Cod de procedură civilă, cererea 
de chemare în judecată şi actele de procedură se comunică participanţilor la proces şi 
persoanelor interesate, contra semnătură, prin intermediul persoanei împuternicite, 
prin poştă, cu scrisoare recomandată şi cu aviz de primire, prin intermediul biroului 
executorului judecătoresc, la adresa electronică indicată în cererea de chemare în 
judecată sau înregistrată prin intermediul Programului integrat de gestionare a 
dosarelor, sau prin alte mijloace care să asigure transmiterea textului cuprins în act şi 
confirmarea primirii lui, precum şi prin delegaţie judiciară. 
        Astfel, în temeiul normei legale menționate supra, la data de 14.07.2025, la 
numărul de telefon indicat în cererea de chemare în judecată, nr. *****, pârâtul 
Namolovan Vadim a fost telefonat pentru a i se comunica despre examinarea cauzei 
depusă de către „Debit Lex SRL împotriva sa  cât și despre necesitatea prezentării la 
instanța de judecată pentru a ridica încheierea și copia cererii de chemare în judecată 
și înscrisurile anexate la aceasta, însă la numărul apelat nu a recepționat nimeni 
apelul. (f.d. 54) 
        La 14.07.2025, la adresa electronică namolovanvadim1@gmail.com, indicată în 
de chemare în judecată a fost expediată copia încheierii Judecătoriei Orhei sediul 
Rezina, din 03.06.2025 și cererea de chemare în judecată cu anexe, însă pârâții nu au 
confirmat recepționarea mesajului (f.d 55). 
        Ulterior, în urma acțiunilor întreprinse în vederea citării legale a pârâților, a fost 
dispusă citarea publică (f.d. 67).
         Prin urmare, judecătorul, reținând că termenul acordat pârâților, a expirat și 
aceștea nu au prezentat referința și alte probe  care ar combate   argumentele expuse 
de reclammant in actiune, a dispus examinarea cauzei în baza înscrisurilor anexate la 
cererea de chemare în judecată.
Probele pe care se întemeiază concluzia instanţei:
Contractul de credit nr. 277702002 din 10.09.2024 (f.d. 17-26), din care rezultă 
că, Vadim Namolovan a primit de la O.C.N. „Ecofinance Technologies” S.R.L. suma 
de 20 000 lei cu termenul de rambursare de 60 luni (f.d. 17-26).
Ordinul de plată nr. 20130 din 10.09.2024, prin care se confirmă că pîrîtul 
Namolovan Vadim a  primit suma de 20 000 lei (f.d.27); Ordinul de plată din 
17.10.2024 prin care se confirmă că pârâtul Namolovan Vadim a primit suma de 500 
lei (f.d.28).
Contractul de cesiune nr. 1 din 25.04.2024 (f.d. 33-34), prin care s-a cedat de 
către cedentul O.C.N. „Ecofinance Technologies” S.R.L. către cesionarul „Debit Lex” 
SRL dreptul de creanță împotriva debitorilor săi.
Actul de predare primire asupra  creantelor cesionate   nr. 27 inticmit in bzza 
contractului  de cesiune  nr. 1 din   25.04.2024  (f.d.35).
Notificarea nr. C420 din 14.03.2025, conform căreia Namolovan Vadim și 
Namolovan Svetlana au fost notificați despre faptul că datoria înregistrată față de 
compania O.C.N. „Ecofinance Technologies” S.R.L. a fost cesionată de către „Debit 
Lex” SRL și despre datoria formată față de  „Debit Lex” SRL (f.d. 36-37).
Extrasul din cont din care rezulta platile efectuatee de pârâtul Namolovan 
Vadim in vederea onorării obligațiilor contractuale (f.d.29-30).
Cererea de concretizare a pretentiilor din 02.06.2025 (f.d.40-41, 65-66).
 
Aprecierea instanței de judecată:
Studiind materialele cauzei şi raportându-le, per ansamblu, la prevederile legale 
ce guvernează speţa, instanţa de judecată consideră că acţiunea civilă urmează a fi 
admisă parțial din următoarele considerente. 
Potrivit 130 Cod procedură civilă instanța judecătorească apreciază probele 
după intima ei convingere, bazată pe cercetarea multiaspectuală, completă, 
nepărtinitoare și nemijlocită a tuturor probelor din dosar în ansamblul și 
interconexiunea lor, călăuzindu-se de lege. Fiecare probă se apreciază de instanță 
privitor la pertinența, admisibilitatea, veridicitatea ei, iar toate probele în ansamblu, 
privitor la legătura lor reciprocă și suficiența pentru soluționarea pricinii. 
Conform art. 118, art. 121, art. 123 Cod procedură civilă, fiecare parte trebuie 
să dovedească circumstanțele pe care le invocă drept temei al pretențiilor și obiecțiilor 
sale dacă legea nu dispune altfel. Circumstanțele care au importanță pentru 
soluționarea justă a pricinii sânt determinate definitiv de instanța judecătorească 
pornind de la pretențiile și obiecțiile părților și ale altor participanți la proces, precum 
și de la normele de drept material și procedural ce urmează a fi aplicate. 
Instanța judecătorească reține spre examinare și cercetare numai probele 
pertinente care confirmă, combat ori pun la îndoială concluziile referitoare la existența 
sau inexistența de circumstanțe, importante pentru soluționarea justă a cazului.
Probaţiunea constă în activităţile procesuale şi procedurale prin care părţile şi 
alte persoane implicate în proces stabilesc, prin mijloacele prevăzute de lege, 
elemente de fapt necesare pentru constatarea faptelor şi împrejurărilor ce formează 
obiectul probaţiunii. De altfel, prin sarcina probaţiunii se înţelege obligaţia procesuală 
ce revine participanţilor de a dovedi împrejurările care formează obiectul probaţiunii.
Cel care formulează o pretenţie trebuie să o şi dovedească, să aducă proba 
viciului, prejudiciului şi a legăturii cauzale dintre ele.
Întrucât procesul civil este pornit de reclamant prin introducerea cererii de 
chemare în judecată, el are primul obligaţia să-şi dovedească pretenţiile. 
Conform art.9 alin.(1) Cod civil, drepturile şi obligaţiile civile apar în temeiul 
legii, precum şi în baza actelor persoanelor fizice şi juridice care, deși nu sînt 
prevăzute de lege, dau naștere la drepturi şi obligații civile, pornind de la principiile 
generale şi de la sensul legislației civile pornind de la principiile generale şi de la 
sensul legislației civile. 
Prevederile alin (2) lit.a) Cod civil, stipulează că, drepturile și obligațiile civile 
apar din contracte și din alte acte juridice. 
Potrivit art. 10 Cod civil persoanele fizice şi juridice participante la raporturile 
juridice civile trebuie să îşi exercite drepturile şi să îşi execute obligaţiile cu bună-
credinţă, în acord cu legea, cu contractul, cu ordinea publică şi cu bunele moravuri. 
Buna-credinţă se prezumă pînă la proba contrară.Neexercitarea de către persoanele 
fizice şi juridice a drepturilor civile ce le revin nu duce la stingerea acestora, cu 
excepţia cazurilor prevăzute de lege. 
Conform prevederilor art.312 Cod civil, consimţămîntul este manifestarea, 
exteriorizată de voinţa persoanei de a încheia un act juridic. 
Conform art.992 Cod civil, contractul este acordul de voinţă realizat între două 
sau mai multe persoane prin care se stabilesc, se modifică sau se sting raporturi 
juridice. Contractului îi sînt aplicabile normele cu privire la actul juridic. 
Potrivit art.316 alin.(1) Cod civil, actul juridic poate fi încheiat verbal, în formă 
electronică, în scris sau în formă autentică.
În conformitate cu prevederile art.321 alin.(1 și 2) Cod civil, trebuie să fie 
încheiate în scris actele juridice, dintre persoanele juridice și persoanele fizice și 
dintre persoanele fizice dacă valoarea obiectului actului juridic depășește 1000 lei, iar 
în cazurile prevăzute de lege, indiferent de valoarea obiectului. În cazul în care, 
conform legii sau învoielii între părți, actul juridic trebuie încheiat în scris, el poate fi 
încheiat atât prin întocmirea unui singur înscris, semnat de părți, cât și printr-un 
schimb de scrisori, telegrame, telefonograme, altele asemenea, semnate de partea care 
le-a expediat. 
Conform prevederilor art. 774 alin.(1-3) Codul civil, în virtutea raportului 
obligaţional, creditorul este în drept să pretindă de la debitor executarea unei prestaţii, 
iar debitorul este ţinut să o execute. Prestaţia poate consta în a da, a face sau a nu face. 
Obligaţia poate fi pură şi simplă sau afectată de modalităţi. Prestaţia trebuie să fie 
posibilă şi determinată sau determinabilă, să nu contravină legii, ordinii publice şi 
bunelor moravuri. 
Potrivit art. 775 alin.(1-2) Codul civil, debitorul şi creditorul trebuie să se 
comporte cu bună-credinţă la momentul naşterii, pe durata existenţei, la momentul 
executării şi stingerii obligaţiei. Este nulă clauza prin care se derogă de la dispoziţiile 
alin.(1).
Corespunzător art. 776 Cod civil prevede că, obligaţiile se nasc din contract, 
fapt ilicit (delict) şi din orice alt act sau fapt susceptibil de a le produce în condiţiile 
legii. 
În conformitate cu prevederile art. 858 alin (1-2) Codul civil, temeiul executării 
rezidă în existența unei obligaţii. Obligaţia trebuie executată în modul corespunzător, 
cu bună credință, la locul şi în momentul stabilit. 
Conform art. 1242 Cod Civil, prin contractul de împrumut o parte 
(împrumutător) se obligă să dea în proprietate celeilalte părţi (împrumutatul) bani sau 
alte bunuri fungibile, iar aceasta se obligă să restituie banii în aceeaşi sumă sau bunuri 
de acelaşi gen, calitate şi cantitate la expirarea termenului pentru care i-au fost date.
Conform prevederilor art. 1248 alin. (1) și (2) Cod civil, în cazul în care 
împrumutatul nu restituie în termen împrumutul, dispozițiile art. 942 se aplică în 
modul corespunzător dacă legea sau contractul nu prevede altfel Dacă în contract este 
prevăzută restituirea împrumutului în rate şi împrumutatul nu restituie în modul 
stabilit, împrumutătorul poate cere restituirea imediată a întregului împrumut şi a 
dobînzii aferente în condițiile stabilite la art. 864 alin (2) și (4). 
În corespundere cu prevederile art. 1763 alin. (1-3) Cod civil, prin contractual 
de credit, o bancă sau o organizaţie de creditare nebancară (creditor) se obligă să pună 
la dispoziţia unei alte persoane (debitor) o sumă de bani ca împrumut, cu condiţia 
rambursării ei, a plăţii dobînzii şi a altor plăţi aferente, sau îşi asumă orice alt 
angajament de a achiziţiona o creanţă sau de a efectua o plată, de a prelungi termenul 
de rambursare a datoriei sau de a emite orice garanţii.Contractul de credit se încheie în 
scris. Faţă de contractul de credit se aplică prevederile referitoare la contractul de 
împrumut în măsura în care regulile prezentului capitol nu prevăd altfel sau din esenţa 
contractului de credit nu reiese contrariul.
Obiectul prezentului litigiu,  este încasarea din contul pârâților a datoriei 
rezultată din contractul de credit nr. 277702002 din 10.09.2024. 
Din înscrisurile anexate la materialele cauzei instanța a stabilit cu certitudine 
că, la 10.09.2024, între OCN „Ecofinance Tehnologies” și Namolovan Vadim a fost 
încheiat contractul de credit nebancar. (f.d.17-26) 
Potrivit pct. 3.1 a al contractului părțile au convenit asupra faptului că 
creditorul, OCN  „Ecofinance Tehnologies”, se obligă să pună la dispoziția 
debitorului, Namolovan Vadim, un credit sub forma unei facilități de tip „linie de 
credit”, care va putea fi utilizat prin una sau mai multe trageri în interiorul perioadei 
active a contractului și care urmează a fi rambursată de către debitor până la data 
rambursării finale a creditului. 
Prin ordinul de plată nr. 20130 din 10.09.2024, se atestă recepționarea de către 
Namolovan Vadim a sumei de 20 000 lei în temeiul contractului nr. 277702002 din 
10.09.2024 (f.d.27). Ulterior,  la 17.10.2024, pârâtul a mai  extras suma de 500 lei 
(f.d.28).
Potrivit extrasului din cont Namolovan Vadim a efectuat achitari în vederea 
rambursarii creditului în suma totală de  2091,08 lei. Suma respectivă a fost 
repartizata de catre reclamant dupa cum urmează: corpul creditului - 999,68 lei; 
dobânda de utilizare - 843,4 lei;  comisionul de administrare - 248 lei (f.d.29-30). 
La acest capitol judecătorul reține că prin cererea de concretizare din 
02.06.2025 reprezentantul reclamantului a adus la cunoștința instanței că, după 
depunerea cererii în judecată pârâtul a achitat în contul datoriei suma de 3800 lei, fapt 
ce confirmă că ultimul   și-a onorat parțial obligația de achitare a datoriei (f.d.40-41).
Reieșind din cele meționate, se constată că Namolovan Vadim a achitat în 
contul stingerii datoriei în total suma de 5891,08 lei.
Din materiale cauzei rezultă că la 25.04.2024, potrivit contractului de cesiune 
nr. 1 si actului de primire a drepturilor asupra creantelor cesionate  nr.  27, OCN 
„Ecofinance Technologies” SRL a cedat către ”Debit Lex” SRL dreptul de creanță 
împotriva debitorului Namolovan Vadim (f.d.35). 
Prin notificarea nr. C420 din 14.03.2025, pârâtul a fost informat despre 
cesionarea creditului nebancar contractat, printr-o scrisoare recomandată, fapt 
confirmat prin copia avizului de recepție și a chitanței poștale (f.d.36 verso -37 verso). 
Potrivit punctului 1.1 din contractul de cesiune, obiectul prezentului contract 
constă în cedarea de către Cedent în favoarea Cesionarului a dreptului de creanță 
împotriva debitorilor săi. 
Conform prevederilor punctului 1.4 din același contract, se stipulează că 
cedentul cesionează, iar Cesionarul preia toate drepturile de creanță ale Cedentului, 
împreună cu drepturile de garanție și alte drepturi accesorii acestora, care rezultă din 
contractele de creditare încheiate de către Cedent cu clienții săi și care au datorii 
neachitate față de Cedent, inclusiv drepturile prezente și/sau viitoare legate de 
recuperarea creanței și/sau a dobânzilor, comisioanelor și/sau penalităților 
contractuale și/sau în baza legii, precum și/sau dreptul de a calcula în continuare, în 
temeiul contractului și/sau în temeiul legii, dobânzi de întârziere și penalități, până la 
achitarea integrală a datoriei de către debitor, precum și/sau dreptul de a urmări 
executarea integrală a creanței pe cale judiciară și/sau cea de executare; precum și/sau 
dreptul de a prelucra (în sens larg) datele cu caracter personal ale debitorului, inclusiv 
de a transmite datele despre restanță birourilor istoriilor de credit. 
Potrivit pct.9.3.10 al contractului de credit nr. 277702002 din 10.09.2024 
încheiat între OCN ”Ecofinace Tehnologies” SRL și Namolovan Vadim, prin 
semnarea prezentului contract, Debitorul confirmă că este informat și își dă acordul la 
cesiunea dreptului de creanță de către creditor unei companii de colectare a datoriilor, 
în cazul intrării în întârzieri de plată. 
Potrivit prevederilor art.823 alin.(1) Cod civil, o creanță transmisibilă și 
sesizabilă poate fi cesionată de titular (cedent) unui terț (cesionar) în baza unui 
contract. Din momentul încheierii unui astfel de contract, cedentul este substituit de 
cesionar în drepturile ce decurg din creanță, dacă din contractul de cesiune nu rezultă 
un moment ulterior. 
Potrivit art.826 alin.(1) Cod civil, titularul unei creanțe o poate transmite unui 
terț fără consimțământul debitorului dacă legea nu prevede altfel. 
La caz este de menționat că, pârâtul și-a manifestat expres consimțământul la 
cesionarea datoriei sale către persoanele terțe fapt confirmat prin clauza prevăzută la 
pct. 5.2.1-5.2.2 din contractul de credit nebancar încheiat între pârât și cedent.
Prevederile art.827 alin.(2) Cod civil statuează că o dată cu cesiunea creanței, 
asupra cesionarului trec garanțiile și alte drepturi accesorii. 
Potrivit contractului de credit nr. 277702002 din 10.09.2024, „Ecofinance 
Technologies” SRL a oferit un împrumut sub formă de linie de credit până la limita 
sumei de 20 000 lei împrumutatului pârât.
Părțile au convenit că data acordării linei de credit va fi de 60 de luni din data 
semnării contractului potrivit pct.2.3 și 2.10 din contract. 
În temeiul contractului enunțat în total pârâtul a obținut suma de 20 500 lei. 
În conformitate cu prevederile pct. 5.1 din contract, părțile au convenit că, 
pentru utilizarea sumelor puse la dispoziție din linia de credit, debitorul va achita 
dobânda contractuală și un comision de gestionare a creditului. 
În pct. 5.5 al contractului, părțile au prevăzut că dobânda se calculează anual și 
se aplică la soldul zilnic al liniei de credit până la data restituirii integrale a liniei de 
credit, indiferent de faptul dacă restituirea a fost efectuată de către Debitor benevol, ca 
urmare a ajungerii obligațiilor la scadență, a rambursării anticipate a creditului, a 
exercitării dreptului de reziliere sau de revocare a contractului. 
Rata dobânzii contractuale, conform punctului 5.5.1 din contract, nu poate 
depăși 49,9685% anual, iar potrivit pct. 5.2 din contract pentru utilizarea liniei de 
credit debitorul va achita un comisionul unic de gestionare a creditului în mărime de 
0,04% pentru fiecare zi, din valoarea totală a creditului 
Potrivit punctului 5.7 din contract, calculul total al creditului poate crește 
corespunzător și proporțional cu sumele care sunt trase din linia de credit, însă nu 
poate depăși valoarea sumelor trase, în condițiile punctului 5.6 din prezentul contract.
Prin urmare, instanța de judecată conchide că OCN „Econofinance 
Tehnologies” SRL și-a onorat obligațiile sale contractuale și a transmis pârâtului cu 
titlu de credit în total suma de 20 500 lei, pe când pârâtul a încălcat obligațiile sale 
contractuale și nu a rambursat în totalitate si la timp  suma creditului și plăților 
aferente pentru utilizarea creditului, încălcând astfel obligațiile sale contractuale și 
prevederile legale precitate, care obligă creditorul şi debitorul să se comporte cu bună-
credinţă şi diligenţă la momentul naşterii, pe durata existenţei, la momentul executării 
şi stingerii obligaţii, iar obligaţiile să le execute în modul corespunzător cu bună-
credinţă, la locul şi în momentul stabilit, neadmițând refuzul unilateral de la 
executarea obligaţiei. 
Principiul forţei obligatorii a contractului prevede că, contractul încheiat legal 
obligă părţile contractante nu numai la ceea ce au stipulat expres în contract, dar şi la 
tot ceea ce rezultă din natura lui în conformitate cu legea, cu uzanţe sau cu principiile 
echităţii, neadmițând refuzul unilateral de la executarea obligațiilor. 
Cu referire la solicitarea reclamantului privind încasarea sumei de 19 500, 32 
lei datorie la corpul creditului, sumei de 5 981, 72 lei dobândă contractuală restantă 
și 1 772, 01 lei cu titlu de comision de gestiune, instanța notează următoarele 
circumstanțe. 
Potrivit extrasului din cont, anexat la materialele cauzei, se atestă că la data 
cesionării creanței și anume 14.03.2025, pârâtul înregistra o datorie la corpului 
creditului în suma de 19 500, 32 lei, dobânda de utilizare în mărime de 3 312, 12 lei și 
992 lei comision de administrare. 
Conform pct. 1.5 al contractului de cesiune, dreptul de creanță se transmite de 
la Cedent către Cesionar în baza unui act de predare primire care conține date despre 
creanță (datoria la zi, structura datoriei, datoria de bază, dobânda de întârziere 
calculată, penalitatea calculată), debitori (date personale despre debitori). Se vor 
cesiona toate creanțele, integral scadente, dar nu parțial. Nu se acceptă cesionarea 
creanței restante dacă Cedentul rămâne în dispoziția și altor creanțe împotriva 
aceleiași persoane. 
Potrivit pct. 1.6 al contractului menționat, odată preluând creanțele, Cesionarul 
va acționa în calitate de Creditor, din nume și pe cont propriu, în principal în scopul 
colectării/recuperării pe cale extra-judiciară și/sau judiciară, inclusiv de executare, a 
sumelor datorate de debitori în ziua cesionării precum și a sumelor viitoare formate 
din rezultatul dobânzilor și penalităților calculate și a costurilor suportate în cadrul 
procedurii de colectare/recuperare, procedurii judiciare și/sau de executare. 
Conform art. 901 alin.(1) Cod civil, atunci când, fără justificare, debitorul nu își 
execută obligația, creditorul poate, în condițiile legii și, după caz, ale contractului, la 
alegerea sa: a) să ceară executarea silită a obligaţiei; b) să suspende executarea 
obligaţiei corelative; c) să reducă obligaţia sa corelativă; d) să recurgă la rezoluţiunea 
contractului; e) să ceară plata de despăgubiri pentru prejudiciul suferit prin 
neexecutare; f) să exercite orice alt mijloc juridic de apărare, prevăzut de lege sau 
contract, pentru realizarea dreptului său încălcat prin neexecutare. 
Conform art. 912 alin.(1) Cod civil, creditorul are dreptul de a obține plata silită 
a sumelor de bani datorate ajunse la scadență. 
De asemenea după cum rezultă din Actul de predare primire a drepturilor 
asupra creanțelor cesionate nr. 27 la Anexa la contractul de cesiune a creanțelor nr. 1 
din 25 aprilie 2024, cedentul OCN „Ecofinance Technologies” SRL a transmis 
cesionarului ”Debit Lex” SRL dreptul de creanță față de Namolovan Vadim derivată 
din contractul de credit nr. 277702002 din 10.09.2024, valoarea creanței transmise 
fiind de 23 804, 44 lei, dintre care 19 500, 32 lei corp credit, 3 312, 12 lei dobânda și 
992 lei comision. 
Totodată, reieșind din cumul probator anexat la materiale cauzei, instanța 
consideră justificat a încasa de la Namolovan Vadim în beneficiul „Debit Lex” SRL 
datoria conform contractului de credit nr. 277702002 din data de 10.09.2024 cu titlu 
de sold restant la corpul împrumutului în mărime de 19 500, 32 lei, cu titlu de dobîndă 
contractuală în mărime de 2181,72 lei, cu titlu de comision de gestiune în mărime de 
1 772, 01 lei. 
Ca urmare luând în considerare prevederile contractului de credit și a 
contractului de cesiune instanța consideră întemeiate a fi încasate de la pârât anume 
aceste sume, or dobânda contractuală în mărime de 5 981, 72 lei și comisionul de 
gestionare a creditului în mărime de 1 772, 01 lei a fost calculat pentru o perioada de 
la 10.10.2024 până la 22.06.2025.  
Tot aici, judecătorul ținând cont de faptul că pârâtul Namolovan Vadim după 
înaintarea prezentei cereri în judecată a achitat în contul relamantului suma de 3 800 
lei, va deduce această sumă din pretențiile reclamantului privind încasarea dobânzii 
contractuale (5 981, 72 lei -3800 lei = 2181,72 lei).
În argumentarea acestei concluzii instanța de judecată reține că potrivit pct. 
6.1 din contractul de credit nr. 277702002 din 10.09.2024, în perioada acțiunii 
prezentului contract, dacă părțile nu convin altfel, se utilizează următoarea acțiune 
a plăților pentru serviciile datoriei pe credit: dobânda contractuală curentă, 
comisionul de gestiune a creditului; principal curent; dobânda contractuală 
restantă și principal restant (f.d.22).
Astfel, se constată că în speță de către pârât în folosul reclamantului până la 
10.04.2025 a fost achitată suma de  2091,08 lei. Suma respectivă a fost repartizata de 
catre reclamant dupa cum urmează: corpul creditului - 999,68 lei; dobânda de utilizare 
- 843,4 lei;  comisionul de administrare - 248 lei (f.d.29-30). 
După data de 10.04.2025 până la 02.06.2025 Namolovan Vadim a mai achitat 
suma de 3800 lei, fapt care l-a determinat pe reclamant să depună o cerere de 
concretizare a pretențiilor în conformitate cu prevederile art.60 alin.(2 1) Cod 
procedură civilă (f.d.40-41).
Analizând cererea de concretizare a pretențiilor rezultă că, reclamantul contrar 
prevederilor pct. 6.1, din contractul de credit nr. 277702002 din 10.09.2024, care 
prevede ordinea de stingere a obligațiilor, a atribuit suma achitată de 3800 lei, nu 
în contul stingerii datoriilor, dar în contul compensării cheltuielilor de judecată și 
anume (pentru taxa de stat, taxa de timbru, cheltuieli poștale și parțial pentru 
asistență juridică). 
În vizinea instanței, o astfel de atribuire de către reclamant a sumei de 3800 
lei, fără o hotărâre de judecată prin care să fie verificate temeinicia acestor 
cheluieli, necesitatea și rezonabilitatea cheltuielilor pentru asistență juridică este  
inadmisibilă. 
Reieșind din cele menționate, ținând cont de prevederile pct. pct. 6.1, din 
contractul de credit nr. 277702002 din 10.09.2024, care prevede ordinea de 
stingere a obligațiilor, judecătorul va atribui suma de 3800 lei achitată de pârâți 
după înaintarea în judecată a prezentei cereri  integral în contul stingerii datoriei 
pentru dobânda contractuală.
Cu referire la cerința reclamantului privind încasarea datoriei contractuale de 
la Namolovan Svetlana instanța notează că potrivit art. 781 Cod civil, obligaţia este 
divizibilă între mai mulţi debitori în cazul în care aceştia sînt obligaţi la aceeaşi 
prestaţie faţă de creditor, dar fiecare debitor poate fi urmărit separat pînă la concurenţa 
părţii sale din datorie. 
(2) Debitorii sînt obligaţi în părţi egale dacă din lege, contract sau din natura 
obligaţiei nu rezultă altfel. 
Potrivit art. 796 Cod civil, dacă doi sau mai mulţi debitori datorează o prestaţie 
în aşa fel încît fiecare este dator să efectueze întreaga prestaţie, iar creditorul poate 
pretinde fiecăruia din debitori executarea, atunci debitorii sînt legaţi solidar. 
Instanța menționează că prin contractul de credit nr. 277702002 din 
10.09.2024, împrumutătorul OCN „Ecofinance Technologies” SRL, a oferit un 
împrumut sub formă de linie de credit, în sumă de 20 500 lei, împrumutatului 
Namolovan Vadim, pe un termen de 60 de luni, nefiind specificate careva date, 
informații, drepturi sau obligațiii referitor la persona cu numele Namolovan Svetlana . 
Astfel, temei de încasare a carorva sume din contul lui Namolovan Svetlana nu 
sunt, or, acesta nu a contractat nici un credit, nu a beneficiat de nici un împrumut, nu 
are calitate de fidejusor în cauza dată, respectiv nu îi pot fi imputate careva datorii.
La caz se atestă că la momentul cesionării creanței de către OCN „Ecofinance 
Technologies” SRL, între creditor și Namolovan Svetlana nu existau raporturi 
juridice, urmare a cărui fapt „Debit Lex” S.R.L., în calitate de cesionar, nu dispune de 
un temei juridic pentru a pretinde executarea careva obligații de către Namolovan 
Svetlana, astfel instanța va respinge solicitarea reclamantului cu privire la încasarea 
datoriei in mod solidar si de la Namolovan Svetlana. 
Cu referire la încasarea cheltuielilor de judecată instanța menționează că în 
conformitate cu art. 82 Cod de procedură civilă, cheltuielile de judecată se compun 
din taxa de stat și cheltuielile de judecarea pricinii. 
Conform art.94 alin.(1) Cod de procedură civilă, instanţa judecătorească obligă 
partea care a pierdut procesul să plătească, la cerere părţii care a avut câştig de cauză 
cheltuielile de judecată. Dacă acţiunea reclamantului a fost admisă parţial, acestuia i 
se compensează cheltuielile de judecată proporţional părţii admise din pretenţii, iar 
pârâtului – proporţional părţii respinse din pretenţiile reclamantului. 
Potrivit art.83 Cod de procedură civilă (1) Taxa de stat este o sumă de bani care 
se percepe, în temeiul legii, de către instanţa judecătorească în beneficiul statului de la 
persoanele în ale căror interese se exercită actele procedurale de judecare a cauzei 
civile sau cărora li se eliberează copii de pe documente din dosar.(2) În acţiunile 
patrimoniale, taxa de stat se determină în funcţie de caracterul şi valoarea acţiunii, iar 
în acţiunile nepatrimoniale şi în alte cazuri prevăzute de lege, în proporţii fixe, 
conform Legii taxei de stat nr.213/2023.(3) Se impune cu taxă de stat fiecare cerere de 
chemare în judecată, cererea reconvenţională, cererea de intervenţie principală, 
cererea vizând cauzele cu procedură specială, cererea de eliberare a ordonanţei 
judecătoreşti, cererea de declarare a insolvabilităţii, cererea de eliberare a titlului 
executoriu privind executarea hotărârilor arbitrale, cererea de apel, cererea de recurs, 
cererea de eliberare a copiilor (duplicatelor) de pe actele judecătoreşti, precum şi alte 
cereri prevăzute la pct.1 din anexa nr.1 la Legea taxei de stat nr.213/2023. 
Potrivit pct. 1.1.2. al Alexei nr. 1 al Legii taxei de stat nr.213/2023, pentru 
cererile de chemare în judecată privind litigiile cu caracter patrimonial, pentru cererile 
de contestare a unui titlu executoriu sau a unui alt document prin care încasarea se 
produce în mod incontestabil: dacă valoarea acţiunii este dacă valoarea acţiunii este de 
5001–50000 lei, 250 lei + 4% din valoarea acţiuni ce depășește 5 001 lei. 
Potrivit art. 2 Legii taxei de stat nr.213 din 31.07.2023. 1) Taxa de timbru este 
o sumă de bani care se percepe, o singură dată, de la persoanele fizice şi juridice 
pentru intentarea unui proces judiciar civil, de contencios administrativ, precum şi 
pentru fiecare contestaţie împotriva deciziei agentului constatator asupra cauzei 
contravenţionale atât în primă instanţă, cât şi în căile de atac. 
Suma de bani plătită ca taxă de timbru nu se restituie, cu excepţia cazurilor 
prevăzute de prezenta lege. 
Prin derogare de la alin.(1), nu se percepe taxă de timbru de la autorităţile şi 
instituţiile publice în acţiunile care au ca obiect încasarea unor sume de bani la 
bugetul public naţional. 
Taxa de timbru constituie 200 de lei. 
Prin urmare, în temeiul normei legale precitate, instanța de judecată va 
compensa reclamantei cheltuielile cu privire la achitarea taxei de stat în sumă de 
1 140, 17 lei  și cheltuielile taxei de timbru în sumă de 200 lei. 
De asemenea instanța va dispune și încasarea cheltuielilor poștale în mărime de 
55,50 lei ( f.d. 36, 36 verso - 38), suportate în legătură cu expedierea reclamanției în 
adresa pârâților. 
          Concomitent, instanța de judecată reține că, și cerința reclamantului SRL 
”Debit Lex” privind încasarea cheltuielilor pentru citare publică urmează a fi admisă, 
or acestea în conformitate cu prevederile  art. 90 alin.(1) lit.c) Cod de procedură 
civilă, fac parte din cheltuielile de judecare a pricinii. 
         Judecătorul reține că reclamantul a anexat ordinul de plată din data de 
01.08.2025 (f.d.68), prin care se probează achitarea sumei de 100 lei de către SRL 
”Debit Lex” pentru citarea pârâților Namolovan Vadim și Namolovan Svetlana în 
ziarul „Dreptul”.
Potrivit art.96 alin.(1) Cod de procedură civilă, instanţa judecătorească obligă 
partea care a pierdut procesul să compenseze părţii care a avut cîştig de cauză 
cheltuielile ei de asistenţă juridică, în măsura în care acestea au fost reale, necesare şi 
rezonabile. 
La depunerea acțiunii, reclamantul ”Debit lex” SRL a fsot asistat de către 
avocatul Lunca Ion ce acționează în temeiul mandatului avocațional nr. WA 0007457 
din 07.05.2025 și a suportat cheltuieli de judecată cu titlu de asistență juridică în 
mărime de 4 000 lei (f.d. 11). 
Conform recomandării, privind cuantumul onorariilor avocaților şi 
compensarea de către instanţele de judecată a cheltuielilor de asistență juridică, 
aprobată de către Consiliul Uniunii avocaților din Republica Moldova și pornind de la 
practica CEDO, care prevede că cheltuielile pentru asistența juridică şi onorariul 
avocatului trebuie să fie necesare, realmente angajate şi rezonabile ca mărime, 
instanța de judecată va micșora suma pretinsă cu titlu de asistență juridică, reeșind din 
cumulul următoarelor circumstanțe: 1) va ține cont de complexitatea cauzei; în baza 
acestui criteriu, judecătorul constatată că cauza nu este una complexă; 2) dificultatea 
problemelor juridice ridicate de speță; în baza acestui criteriu se constată inexistența a 
careva dificultăți juridice, textul cererii de chemare în judecată fiind unul tipizat 
pentru asemenea categorii de dosare; 3) aportul avocatului la soluționarea cauzei, 
timpul şi munca depusă de avocat, aptitudinile speciale necesare pentru a acorda 
asistența; și în baza acestui criteriu judecătorul denotă că volumul de asistență juridică 
realizată de către domnul avocat Ion Lunca se rezumă la întocmirea unei notificări de 
achitare a datoriei și cererii de chemare în judecată – ceea ce denotă că suma pretinsă 
cu titlu de asistență juridică este una exagerată. 
Prin urmare, instanța va încasa cu titlu de asistență juridică, suma care este 
apreciată de către instanța de judecată ca fiind reală, necesară și rezonabilă, și anume 
suma de 2 000 lei.
În conformitate cu prevederile art. 82,94, 236 – 241, 276 2 – 276 4 Cod de 
procedură civilă, judecătorul, 
 
                                                  H O T Ă R Ă Ş T E :
 
Se admite parțial cererea de chemare în judecată înaintată de „Debit Lex” 
SRL către Namolovan Vadim și Namolovan Svetlana privind încasarea datoriei şi 
cheltuielile de judecată.
Se încasează de la Namolovan Vadim, născut la *****, cod personal 
*****, cu domiciliul în ***** în beneficiul                            „Debit Lex” SRL, cu 
sediul în mun. Chișinău, str. Independenței, 4/6, ap. (of.)                          11, IDNO 
1021600028068, BC „MOLDINDCONBANK” SA, IBAN: 
MD46ML000000022515613601, BIC: MOLDMD2X361, datoria în baza 
contractului de credit nr. 277702002 din 10.09.2024 în sumă de 19 500, 32 
(nouăsprezece mii cinci sute lei, 50 bani), dobînda în sumă de 2181, 72 (două mii o 
sută ortzeci și unu lei, 72 bani), comisionul în mărime de 1 772, 01 (o mie șapte 
sute șaptezeci și doi lei, 01 bani) și cheltuieli de judecată pentru: corespondență în 
mărime de 55, 50 (cincizeci și cinci lei, 50 bani), citarea publică în mărime de 100 
(o sută) lei, asistența juridică în mărime de 2 000 (două mii) lei, taxa de timbru în 
mărime de 200 (două sute) lei și pentru taxa de stat în mărime de 1 140, 17 (o mie 
o sută patruzeci lei, 17 bani).
În rest, acțiunea se respinge ca neîntemeiată.
Hotărîrea este cu drept de apel în Curtea de Apel Nord în termen de 30 
(treizeci) zile, prin intermediul judecătoriei Orhei, sediu Rezina.
     Judecător                        / semnătura /                   Veronica Cuculescu
Copia corespunde originalului
  Judecător                  Veronica Cuculescu