dosar nr.2-25135123-05-3r-20112025     Judecătoria Cahul, judecător C.Daniliuc                                               
 
                                                                                                   
D  E  C  I  Z  I  E
11 decembrie 2025                                                                                   mun.Cahul
Completul specializat de contencios administrativ al Curţii de Apel Sud
în componența:
preşedintele completului                       Vitalie Movilă
judecătorii                             Andrei Scripcenco, Evgheni Bancov
      a judecat fără participarea părților recursul declarat de reclamantul Ananikov 
Nikolay, împotriva încheierii Judecătoriei Cahul sediul central din 22 octombrie 2025, cu 
privire la inadmisibilitatea acțiunii, adoptată în cauza de contencios administrativ la 
acțiunea reclamantului Ananikov Nikolay împotriva pârâtului Direcția Regională Sud a 
Inspectoratului General pentru Migrație, cu privire la anularea deciziei nr.2019/25DAA 
din 22.08.2025 de respingere a cererii de azil – 
C O N S T A T Ă:
1. La 22 septembrie 2025 reclamantul Ananikov Nikolay a depus la Judecătoria 
Cahul acțiunea împotriva pârâtului Direcția regională Sud a Inspectoratului General 
pentru Migrație (în continuare DR Sud a IGM), prin care pretinde anularea actului 
administrativ – decizia de respingere a cererii de azil nr.2019/25DAA din 22.08.2025. 
2. La 26 septembrie 2025 Judecătoria Cahul sediul central a emis încheierea, prin 
care i-a stabilit reclamantului Ananikov Nikolay un termen de 5 zile de la notificare, 
pentru înlăturarea neajunsurilor, și anume: să indice pârâtul în calitate de autoritate 
publică şi sediul acesteia, pretențiile formulate împotriva pârâtului, circumstanțele de fapt 
şi de drept pe care îşi întemeiază pretențiile în conformitate cu prevederile Codului 
administrativ; să indice clar care act/acte administrativ/e solicită să fie supus/e controlului 
judecătoresc, să indice ce încălcare revendică, prin activitatea administrativă, a unui drept 
în sensul art.17, să prezinte traducerea în modul stabilit de lege a cererii de chemare în 
judecată, să prezinte copii de pe cererea de chemare în judecată şi de pe toate înscrisurile 
anexate, într-un număr egal cu numărul de participanți la proces, copia actului de 
identitate al reclamantului, dovada achitări taxei de timbru în conformitate cu prevederile 
art.2 alin.(1) din Legea taxei de stat nr.213 din 31.07.2023.
3. La 10 octombrie 2025 reclamantul Ananikov Nikolay a prezentat instanței 
cererea de chemare în judecată în limba rusă, indicând pârâtul și actul administrativ 
contestat, a expus circumstanțele de fapt pe care își întemeiază pretențiile, a anexat copia 
actului de identitate și dovada achitării taxei de timbru.
4. La 22 octombrie 2025 Judecătoria Cahul sediul central a pronunțat încheierea, 
prin care a declarat inadmisibilă acțiunea reclamantului Ananikov Nikolay împotriva 
pârâtului Inspectoratul General pentru Migrație, Direcția regională Sud, cu privire la 
anularea deciziei de respingere a cererii de azil. S-a explicat reclamantului că 
inadmisibilitatea acțiunii nu exclude posibilitatea adresării repetate în judecată a aceluiași 
reclamant cu aceeași acțiune.  
În partea motivată a încheierii instanța a menționat că: „nu au fost înlăturate 
neajunsurile constatate prin încheierea din 26 septembrie 2025, și anume nu a fost 
prezentată traducerea în modul stabilit de lege a cererii de chemare în judecată, copii de 
pe cererea de chemare în judecată şi de pe toate înscrisurile anexate într-un număr egal 
cu numărul de participanți la proces, nu a fost indicat pârâtul în calitate de autoritate 
publică şi sediul acesteia; circumstanțele de fapt şi de drept pe care îşi întemeiază 
pretențiile în conformitate cu prevederile Codului administrativ, nu a fost indicat ce 
încălcare revendică, prin activitatea administrativă, a unui drept în sensul art.17. Din 
considerentele expuse, cererea de chemare în judecată nu corespunde cerințelor 
prevăzute la art.212 alin.(1) Cod administrativ, judecătorul a făcut uz de prevederile 
art.213 Cod administrativ, iar reclamantul Nikolay Ananikov nu a înlăturat în totalitate 
neajunsurile în termenul stabilit de instanța de judecată”.
5. La 13 noiembrie 2025 reclamantul Ananikov Nikolay a depus cerere de recurs 
(eronat întitulată cererea de apel), solicitând casarea integrală a încheierii Judecătoriei 
Cahul sediul central din 22 octombrie 2025, și restituirea cauzei spre rejudecare; scutirea 
de la plata  taxei de timbru.  
Recurentul pretinde că încheierea este neîntemeiată. Dânsul s-a adresat către 
Direcția regională Sud a Inspectoratului General pentru Migrație cu cerere de azil, din 
motiv că în țara sa de origine este supus persecuțiilor, existând pericol pentru viața și 
sănătatea sa. După ce i s-a respins cererea de azil, a depus plângere în instanța de fond în 
ordinea contenciosului administrativ, solicitând anularea deciziei Direcției Regionale Sud 
a Inspectoratului General pentru Migrație, ca fiind ilegală. Consideră că încheierea 
instanței de fond este pasibilă anulării, deoarece au fost încălcate drepturile sale 
procesuale garantate de Constituția RM și CEDO. Instanța nu a solicitat materialele 
cauzei de la Inspectoratului General pentru Migrație necesare pentru examinarea 
obiectivă a cauzei și aprecierea legalității actului administrativ. Instanța de fond nu a 
examinat cererile sale, și anume eliberarea actelor și hotărârilor în limba rusă pe care o 
posedă și înțelege, anexarea actelor prezentate.
În drept cererea de recurs este întemeiată pe prevederile art.7, 8, 9, 110, 205-208 
Cod administrativ.
6. Verificând materialele cauzei şi analizând în complex argumentele şi criticile 
invocate în recursurile declarate, Completul specializat în contencios administrativ al 
Curții de Apel Sud sediul Cahul conclude asupra necesității admiterii cererii de recurs 
depusă de reclamantul Ananikov Nikolay, casării integrale a încheierii primei instanţe, şi 
restituirea cauzei în aceiaşi instanţă de judecată, din următoarele considerente.
Conform art.241 alin.(3) Cod administrativ, „pentru contestarea cu recurs a 
încheierilor judecătoreşti se aplică corespunzător prevederile cap. III din cartea a treia, 
dacă din prevederile prezentului capitol nu rezultă altceva”, iar potrivit art.195 Cod 
administrativ, ”procedura acţiunii în contenciosul administrativ se desfăşoară conform 
prevederilor prezentului cod. Suplimentar se aplică corespunzător prevederile Codului 
de procedura civilă, cu excepţia art.169–171”, și potrivit art.218 Cod administrativ 
”examinarea şi soluţionarea în fond a acţiunii în contencios administrativ are loc 
conform prevederilor Codului de procedură civilă, cu următoarele excepţii …”. 
Conform art.426 alin.(3) Cod de procedură civilă, „recursul împotriva încheierii se 
examinează în termen de 2 luni într-un complet din 3 judecători …”.
Conform art.241 Cod administrativ, „încheierile primei instanțe și ale instanței de 
apel pot fi contestate cu recurs, separat de hotărîre, în cazurile prevăzute de prezentul 
cod și de alte legi”, iar potrivit art.207 alin.(1) Cod administrativ, ”dacă este 
inadmisibilă, acţiunea în contencios administrativ se declară ca atare prin încheiere 
judecătorească susceptibilă de recurs”.  
În conformitate cu prevederile art.243 alin.(2) Cod administrativ, „instanţa 
competentă soluţionează recursul împotriva încheierilor judecătoreşti fără şedinţă de 
judecată. Dacă consideră necesar, instanţa competentă poate cita participanţii la 
proces”.   
Conform art.243 alin.(3) Cod administrativ, „decizia prin care se soluţionează 
recursul împotriva încheierii judecătoreşti se motivează în scris”.
Conform art.242 Cod administrativ, „recursul împotriva încheierii judecătorești se 
depune motivat la instanța de judecată care a emis încheierea contestată în termen de 15 
zile de la notificarea încheierii judecătorești, dacă legea nu stabilește un termen mai 
mic”.
Astfel, din actele cauzei rezultă, că încheierea judecătoriei Cahul sediul central a 
fost emisă la 22 octombrie 2025, iar cererea de recurs a fost  depusă la 13 noiembrie 
2025 (înregistrată la 17.11.2023). Conform plicului poștal, reclamantul Ananikov N. a 
recepționat încheierea instanței de fond la 31 octombrie 2025. Completul de judecată 
constată că recursul a fost declarat în termenul prevăzut de art.242 Cod administrativ - 15 
zile de la notificarea încheierii judecătorești. Recursul depus conține motivarea 
temeiurilor de fapt și de drept pe care recurentul își întemeiază pretențiile. 
În condițiile descrise, în temeiul reglementărilor art.233, 236, 241 Cod 
administrativ, Completul de judecată specializat în contencios administrativ al Curții de 
Apel Sud sediul Cahul concluzionează despre întrunirea condițiilor de admisibilitate a 
recursului în cauză, motiv din care acesta urmează a fi judecat în fond.
7. Completul  de contencios administrativ reţine, că încheierea primei instanţe este 
neîntemeiată, lipsită de suport faptologic şi adoptată cu aplicarea eronată a normelor de 
drept procesual.
Instanța de fond, eludând normele de drept procedural aplicabile în litigiile de 
contencios administrativ, eronat a dispus inadmisibilitatea acțiunii din motiv că 
reclamantul nu a înlăturat în termen neajunsurile stabilite prin încheierea din 26 
septembrie 2025.
Conform prevederilor art.207 alin.(1) şi (2) lit.h) Cod administrativ, „Instanța 
verifică din oficiu dacă sînt întrunite condițiile pentru admisibilitatea unei acțiuni în 
contenciosul administrativ. Dacă este inadmisibilă, acțiunea în contencios administrativ 
se declară ca atare prin încheiere judecătorească susceptibilă de recurs. (2) Acţiunea în 
contencios administrativ se declară inadmisibilă în special cînd: … cererea de chemare 
în judecată nu corespunde cerinţelor prevăzute la art.211 alin.(1) şi (2) şi art.212 alin.(1) 
şi reclamantul nu a înlăturat neajunsurile în termenul stabilit de instanţa de judecată”. 
În conformitate cu art.211 alin.(1) Cod administrativ „în cererea de chemare în 
judecată se indică: a) instanța la care a fost depusă; b) numele și prenumele sau 
denumirea reclamantului, domiciliul sau sediul acestuia; dacă reclamantul este o 
persoană juridică, se indică datele bancare și codul fiscal; c) numele și prenumele 
reprezentantului legal sau împuternicit și adresa lui, în cazul în care cererea se depune 
de un reprezentant; d) denumirea pîrîtului în calitate de autoritate publică și sediul 
acesteia; e) pretențiile reclamantului; f) circumstanțele de fapt și de drept pe care 
reclamantul își întemeiază pretenția; g) enumerarea tuturor probelor pe care 
reclamantul le deține și le poate prezenta; h) datele despre respectarea procedurii 
prealabile, dacă o astfel de procedură este prevăzută de lege”.
Art.212 alin.(1) Cod administrativ prevede că, „la cererea de chemare în judecată 
se anexează: a) copia actului administrativ contestat şi copia deciziei cu privire la 
cererea prealabilă, dacă legea prevede o astfel de procedură; b) copia actului de 
identitate al reclamantului persoană fizică sau extrasul din Registrul de stat al 
persoanelor juridice, dacă reclamantul este persoană juridică; c) documentul care 
confirmă împuternicirile reprezentantului legal sau împuternicit; d) copii de pe cererea 
de chemare în judecată şi de pe toate înscrisurile anexate, într-un număr egal cu 
numărul de participanţi la proces; e) dovada achitării taxei de stat și/sau a taxei de 
timbru, în cazurile prevăzute în Legea taxei de stat nr.213/2023”.
Conform art.213 Cod administrativ, „dacă cererea de chemare în judecată nu 
corespunde prevederilor art.211 alin.(1) şi (2) şi ale art.212 alin.(1), judecătorul 
stabileşte reclamantului un termen pentru înlăturarea neajunsurilor. Dacă reclamantul a 
înlăturat neajunsurile în termenul stabilit de instanţă, cererea se consideră depusă la 
data inițială”.
Completul de judecată subliniază importanța verificării din oficiu a cererii de 
chemare în judecată pentru a se asigura că toate condițiile legale sunt îndeplinite înainte 
de a se pronunța asupra fondului cauzei. Această  măsură a instanței contribuie la 
menținerea integrității procesului judiciar și la prevenirea admiterii acțiunilor care nu 
respectă cerințele legale. 
Așadar, respectarea cerințelor legale privind cererea de chemare în judecată este 
esențială pentru a evita declararea acesteia ca inadmisibilă. În acest context, reclamantul 
trebuie să corecteze prompt deficiențele procedurale identificate, pentru a preveni apariția 
unor obstacole în procesul judiciar.
8.Instanța de recurs a constatat că, la data de 22 septembrie 2025  Ananikov 
Nikolay a depus la Judecătoria Cahul acțiunea împotriva pârâtului Direcția regională Sud 
a Inspectoratului General pentru Migrație (în continuare DR Sud a IGM), prin care 
pretinde anularea actului administrativ – decizia de respingere a cererii de azil 
nr.2019/25DAA din 22.08.2025, anexând la cerere decizia contestată și comunicarea 
privind respingerea cererii de azil, a modalității și  termenului de contestare a deciziei. 
Completul de judecată menționează că, prin încheierea din 26 septembrie 2025 a 
Judecătoriei Cahul, reclamantului Ananikov Nikolay i s-a acordat un termen de 5 zile, 
calculat de la data primirii încheierii, pentru a remedia neajunsurile cererii de chemare în 
judecată. Acestea constau în: indicarea pârâtului, formularea pretențiilor, indicarea 
actului contestat și drepturile revendicate, prezentarea traducerii cererii de chemare în 
judecată, prezentarea copiilor de pe cererea de chemare în judecată, a actului de identitate 
și dovada achitării taxei de timbru.  
 Prin încheierea Judecătoriei Cahul sediul central din 22 octombrie 2025, în temeiul 
art.207 alin.(2) lit.h) Cod administrativ, a fost declarată inadmisibilă acțiunea în 
contencios administrativ înaintată de Ananikov Nikolay.
Raportând cadrul legal citat la circumstanțele speței, Completul de judecată 
consideră că prima instanța neîntemeiat a ajuns la concluzia că acțiunea formulată de 
Ananikov Nikolay urma a fi declarată inadmisibilă din motivul neînlăturării în termenul 
acordat de instanță a neajunsurilor admise la depunerea cererii de chemare în judecată.
Completul de judecată menționează că cerințele prevăzute la art.211 alin.(1) și (2) și 
art.212 alin.(1) Cod administrativ includ elemente esențiale, cum ar fi specificarea 
obiectului litigiului, indicarea motivelor de fapt și de drept, propunerea probelor și 
respectarea termenelor procedurale. 
În contextul circumstanțelor speței, Completul de judecată constată că, în termenul 
stabilit de instanța de fond, reclamantul a prezentat cererea de chemare în judecată în 
limba rusă, indicând pârâtul și actul administrativ contestat, a expus circumstanțele de 
fapt pe care își întemeiază pretențiile, a anexat copia actului de identitate și dovada 
achitării taxei de timbru. 
Din actele aflate la dosar rezultă că, Ananikov Nikolay s-a conformat în mod 
corespunzător și a înlăturat neajunsurile admise la depunerea cererii de chemare în 
judecată, prezentând instanței de judecată circumstanțele de fapt şi de drept pe care îşi 
întemeiază pretențiile și actul administrativ contestat, după cum stabilesc prevederile 
art.211 și 212 Cod administrativ.
Referitor la faptul că nu a fost prezentată traducerea cererii de chemare în judecată 
în modul stabilit de lege. 
În primul rând,  neacceptarea cererii de chemare în judecată din considerentul că 
este întocmită în limba rusă, în situația dată, constituie discriminare pe criteriul de limbă 
în realizarea dreptului de acces la justiție. Judecătorul primei instanțe este ținut de 
prevederile rigide ale normelor procesuale, să manifeste principialitate pe orice incident 
procedural de acceptare spre examinare a cererii de chemare în judecată. Dar, în același 
timp, particularitățile anumitor litigii de contencios administrativ, urmează a fi luate în 
calcul, pentru a nu fi sacrificat un drept fundamental de acces la justiție pe motive de 
formalitate excesivă. Și mai ales această prudență ar fi necesar de manifestat în cazul 
aflării justițiabilului în anumite situații vulnerabile. Reclamantul Ananikov N. este 
cetățean al Republicii *****, având statut de solicitant de azil pe teritoriul R.Moldova. 
Obligarea acestuia să prezinte o traducere în limba de stat a cererii de chemare în 
judecată întocmită în limba pe care el o cunoaște nu este prevăzută de Codul 
administrativ, ci doar de Codul de procedură civilă. Statutul de nerezident al solicitantului 
de azil, implicit lipsa dreptului de a munci în R.Moldova, în anumite cazuri ar implica 
incapacitatea de a suporta anumite cheltuieli financiare pentru a avea acces la justiție 
(pentru traduceri, pentru consiliere juridică e.t.c.), și punerea în operă a unui asemenea 
incident procedural ca obligația de a traduce propria cerere de chemare în judecată, mai 
ales când aceasta este întocmită într-o limbă de circulație în R.Moldova, unde sunt 
minorități naționale vorbitoare de limba rusă, ar fi o austeritate nejustificată în raport cu 
miza acestei cereri de chemare în judecată, generând inegalități în acces la justiție în 
condițiile în care instanța de judecată dispune de traducător. 
Instanța de recurs reiterează că normele legale ce se conțin în art.211 și 212 Cod 
administrativ, indică expres, pe de o parte, cerințele ce urmează a fi respectate la 
depunerea cererii de chemare în judecată de către reclamant, iar pe de altă parte apare 
obligaţia instanţei de judecată de a soluţiona cauza concretă, dacă persoana care se 
adresează în judecată respectă normele dreptului procesual pentru o bună şi eficientă 
examinare a cauzei. Instanța urmează să aprecieze dacă, acele deficiențe neînlăturate de 
reclamant ar constitui un impediment obiectiv pentru judecarea fondului – or anume 
acesta și este sensul instituției inadmisibilității. 
În acest sens, Completul de judecată reține că Ananikov Nikolay a depus diligența 
necesară în vederea depunerii acțiunii în contencios administrativ, a prezentat 
circumstanțele de fapt şi de drept care în opinia sa confirmă încălcarea unui drept propriu 
în sensul art.189 alin.(1) și art.17 din Codul administrativ, a înlăturat neajunsurile admise 
la depunerea acțiunii în termenul acordat de către instanță. Această diligență, în cumul cu 
obligația autorității pârâte de a depune dosarul administrativ, ar fi suficiente pentru 
examinarea fondului cauzei. 
Din considerentele menționate, încheierea Judecătoriei Cahul sediul central din 22 
octombrie 2025, cu privire la inadmisibilitatea acțiunii, este una lipsită de temei ca 
rezultat al interpretării şi aplicării eronate a normelor de drept procedural, și urmează a fi 
anulată.
Drept consecință, instanţa de recurs atestă că admiterea recursului, casarea încheierii 
şi trimiterea cauzei pentru judecare, este unicul remediu legal pentru astfel de omisiuni 
procedurale.
Conform art.243 alin.(1) lit.c) Cod administrativ, „examinînd recursul împotriva 
încheierii judecătoreşti, instanţa adoptă una dintre următoarele decizii: anulează 
încheierea şi adoptă o nouă încheiere”.
În baza celor expuse, potrivit prevederilor art.241-243 Cod administrativ, 
Completul de judecată specializat în contencios administrativ al Curții de Apel Sud sediul 
Cahul –
D  E  C  I  D  E:
Se admite recursul declarat de reclamantul Ananikov Nikolay.
Se anulează încheierea Judecătoriei Cahul sediul central din 22 octombrie 2025, prin 
care a fost declarată inadmisibilă acțiunea reclamantului Ananikov Nikolay împotriva 
pârâtului Direcția Regională Sud a Inspectoratului General pentru Migrație, cu privire la 
anularea deciziei de respingere a cererii de azil.
Cauza de contencios administrativ se restituie primei instanţe – Judecătoria Cahul, 
pentru a fi examinată în același complet de judecată.
Decizia este irevocabilă de la pronunțare. 
Preşedintele completului                                                       Vitalie Movilă
Judecătorii                                                                              Andrei Scripcenco                   
                                                                                                Evgheni Bancov