Dosar nr. 4-200/2025
H O T Ă R Â R E
ÎN NUMELE LEGII
                 11 decembrie 2025                                                                                or. Sângerei
Judecătoria Bălți (sediul Sângerei)
Instanța compusă din:
Președintele ședinței, judecătorul                                    Malcoci Iurie
Grefier                                                                             Andriuță Felicia
         cu participarea: agentului constatator Eșanu Ecaterina, a examinat în şedinţă publică cauza 
contravențională pornită în privinţa lui Drăgan Ion *****, domiciliat în s.***** raionul 
Sângerei, IDNP *****, învinuit în comiterea contravenţiei prevăzute de art. 349 alin. (1) din 
Codul contravenţional,- 
c o n s t a t ă:
           La data de 22 octombrie 2025, Inspectoratul de Stat al Muncii, Inspecția Teritorială de 
Muncă Bălți, în persoana agentului constatator Eșanu Ecaterina, a întocmit procesul-verbal cu 
privire la contravenţie nr. BL-06, în privința conducătorului GȚ „Dragan Ion *****”, 
incriminându-i ultimului săvârşirea contravenţiei prevăzute de art. 349 alin. (1) din Codul 
contravenţional, adică  încălcarea legislației muncii manifestată prin neprezentarea documentelor 
necesare la cerințele legitime a colaboratorilor Inspecției Teritoriale de Muncă Bălți.
  La 20.11.2025 cauza contravențională a parvenit  în Judecătoria Bălți, sediul Sîngerei 
pentru examinare conform competenței.
Agentul constatator din cadrul Inspecției teritoriale de muncă Bălți a Inspectoratului de 
Stat al Muncii Eșanu Ecaterina, în cadrul ședinței de judecată a susținut procesul verbal și a 
solicitat sancționarea lui Drăgan Ion conform legii.
Persoana în a cărei privință a fost pornit procesul contravențional Drăgan Ion, fiind citat 
legal în ședința de judecată nu s-a prezentat, instanța dispunând examinarea cauzei în lipsa 
acestuia în baza art. 455 CC.
Studiind materialele cauzei contravenţionale în raport cu prevederile legale ce guvernează 
speţa, instanţa de judecată consideră necesar ca procesul contravenţional să fie încetat, reieşind 
din următoarele considerente.
Pentru respectarea garanţiilor procedurale specifice în materie penală în ceea ce priveşte 
dreptul la un proces echitabil, printre care şi prezumţia de nevinovăţie, prevăzută de art. 6 § 2 din 
Convenţia Europeană a Drepturilor Omului, instanţa de judecată verifică legalitatea şi temeinicia 
procesului-verbal cu privire la contravenţie şi sancţiunea aplicată.
Cu referire la legalitatea procesului-verbal cu privire la contravenţie, analizând cuprinsul 
acestuia prin raportare la cerinţele prevăzute de lege sub sancţiunea nulităţii absolute, instanţa 
constată că dispoziţiile legale în materie au fost respectate. Astfel, procesul-verbal cuprinde toate 
menţiunile prevăzute de art. 443 din Codul contravenţional.
În urma studiului materialelor cauzei contravenţionale în sensul constatării existenței sau 
inexistenței faptei contravenționale, instanţa de judecată ajunge la ferma convingere că 
învinuirea înaintată este una pur formală şi bazată pe presupuneri.
La examinarea cauzei contravenţionale, instanţa de judecată va ţine cont de rigorile art. 458 
din Codul contravențional, care indică că „examinînd cauza contravenţională, instanţa de 
judecată este obligată să determine, caracterul veridic al contravenţiei imputate, existenţa 
cauzelor care înlătură caracterul contravenţional al faptei, vinovăţia persoanei în a cărei privinţă 
a fost pornit procesul contravenţional, existenţa circumstanţelor atenuante şi/sau agravante, 
necesitatea sancţionării şi, după caz, caracterul sancţiunii contravenţionale, alte aspect 
importante pentru soluţionarea justă a cauzei”.
În conformitate cu prevederile art. 7 din Codul contravențional, persoana poate fi 
sancţionată numai pentru contravenţia în a cărei privinţă este dovedită vinovăţia sa, cu 
respectarea normelor prezentului cod.
Conform art. 375 din Codul contravențional: alin. (1) Persoana acuzată de săvîrşirea unei 
contravenţii se consideră nevinovată atîta timp cît vinovăţia sa nu este dovedită în modul 
prevăzut de prezentul cod. Alin. (2) Nimeni nu este obligat să dovedească nevinovăţia sa. Alin. 
(3) Concluziile despre vinovăţia persoanei în săvîrşirea contravenţiei nu pot fi întemeiate pe 
presupuneri. Toate dubiile în probarea învinuirii care nu pot fi înlăturate în condiţiile prezentului 
cod se interpretează în favoarea persoanei în a cărei privinţă a fost pornit proces contravenţional.
Reieşind din normele vizate, dar şi analizând circumstanţele cauzei contravenţionale, 
instanţa de judecată remarcă faptul că agentul constatator din cadrul Inspecției teritoriale de 
muncă Bălți a Inspectoratului de Stat al Muncii, Roman Singureanu, nu a acumulat probe 
suficiente şi verosimile întru susținerea actului de constatare și propunerii de sancționare.
Potrivit dispozițiilor art. 440 alin. (1) din Codul contravenţional, constatarea faptei 
contravenţionale înseamnă activitatea, desfăşurată de agentul constatator, de colectare şi de 
administrare a probelor privind existenţa contravenţiei, de încheiere a deciziei privind 
examinarea contravenţiei în temeiul constatării agentului constatator sau procesului-verbal cu 
privire la contravenţie, de aplicare a sancţiunii contravenţionale sau de trimitere, a dosarului, 
după caz, funcţionarului abilitat să examineze cauza contravenţională, din cadrul autorităţii din 
care face parte agentul constatator, în instanţa de judecată sau în alt organ spre soluţionare.
În conformitate cu alin. (1) al art. 442 din Codul contravenţional, procesul-verbal cu privire 
la contravenţie este un act prin care se individualizează fapta ilicită şi se identifică făptuitorul. 
Procesul-verbal se încheie de agentul constatator pe baza constatărilor personale şi a probelor 
acumulate, în prezenţa făptuitorului sau în absenţa lui.
Potrivit art. 349 alin. (1) din Codul contravențional, împiedicarea în orice formă a 
activităţii legitime a funcţionarului public sau funcţionarului din cadrul organelor de ocrotire a 
normelor de drept ori organelor de control, în exerciţiul funcţiunii (neadmiterea controlului, 
neprezentarea documentelor, neexecutarea altor cerinţe legitime) se sancţionează cu amendă de 
la 30 la 60 de unităţi convenţionale aplicată persoanei fizice, cu amendă de la 45 la 90 de unităţi 
convenţionale aplicată persoanei cu funcţie de răspundere, cu amendă de la 60 la 120 de unităţi 
convenţionale aplicată persoanei juridice cu sau fără privarea, în toate cazurile, de dreptul de a 
desfăşura o anumită activitate pe un termen de la 3 luni la un an.
Conform prevederilor art. 10 lit. b) din Legea privind Inspectoratul de stat al muncii, 
angajatorul are obligația să prezinte documentele şi să dea informaţiile solicitate de inspectorul 
de muncă în timpul efectuării inspecţiei, iar potrivit art. 26 alin. (1) lit. a) din Legea privind 
controlul de stat asupra activității de întreprinzător, persoana supusă controlului este obligată să 
prezinte documentele şi informaţiile ce ţin direct de obiectul controlului, solicitate de inspectori 
în vederea efectuării controlului.
În speță, cu referire la fapta contravențională incriminată lui Drăgan Ion, ultimul potrivit 
agentului constatator, a împiedicat activitatea legitimă a funcționarului public din cadrul 
Inspectoratului de Stat al Muncii, prin neprezentarea sa și a documentelor solicitate, iar pentru 
constatarea existenţei contravenției imputate, identificarea făptuitorului şi constatarea vinovăţiei, 
de către agentul constatator au fost propuse următoarele înscrisuri: - procesul verbal cu privire la 
contravenție nr. BL-06 din 22 octombrie 2025; - act privind absența directorului, - înștiințare 
administrației GȚ ,,Dragan Ion *****,, nr. 87/10 din 13 octombrie 2025, - aviz de recepție, 
recepționat la 16.10.2025, delegație de control, - petiție adresată Inspecției Teritorială de Muncă 
Bălți de către cet. Uncu Vasile privind reținerea salariului.
La caz, instanța de judecată reține că, potrivit normei materiale, pentru constatarea faptei 
contravenționale de la art. 349 alin. (1) din Codul contravențional, agentul constatator urma să 
probeze că, urmare a unei solicitări adresate făptuitorului pentru a prezenta unele documente, 
ultimul a ignorat aceste cerințe, împiedicând astfel activitatea legitimă a funcționarului din cadrul 
Inspectoratului de Stat al Muncii.
Studiind înscrisurile existente la materialul contravențional, instanța de judecată atestă că, 
contrar incriminărilor aduse lui Drăgan Ion, la materialele cauzei  nu au fost anexate probe care 
să confirme comiterea de către ultimul a faptei incriminate, or numai faptul că în adresa acestuia 
a fost expediată o solicităre de a se prezenta la oficiul Inspecției teritoriale de muncă la 
15.10.2025 ora 14.00 pentru oferirea explicațiilor privitor la litigiu de muncă cu prezentarea 
actelor respective, nu poate fi reținută de către instanță ca o dovadă ce ar confirma intenția lui 
Drăgan Ion de a împiedica în careva modactivitatea legitimă a funcționarilor publici, or conform 
avizului poștal de recepționare a înștiințării, aceasta a fost  recepționată de către Drăgan Ion la 
data de 16.10.2025, adică a doua zi față de 15.10.2025 când urma să se prezinte la Inspecția 
teritorială de muncă, circumstanță ce trezește dubii că înștiințarea care în opinia agentului 
constatator a fost ignorată de către făptuitor să fi fost recepționată la timp de către Drăgan Ion, 
fapt din care reiese că, ultimul la momentul comiterii presupusei fapte contravenționale nu a 
cunoscut despre înștiințarea emisă de către Inspecția Teritorială de Muncă Bălți.   
În aceeași ordine de idei, în ședința de judecată s-a stabilit cu certitudine că, învinuirea 
contravențională, formulată și motivată în esență prin faptul că, la expedierea unor scrisori cu 
avize de recepție, Drăgan Ion fiind informat de către Inspectoratul de Stat al Muncii privind 
necesitatea prezentării unor înscrisuri, a ignorat aceste solicitări, nu s-a confirmat prin probe 
pertinente, concludente și utile, iar în asemenea împrejurări nu poate fi vorba despre vreo faptă 
contravențională în sensul invocat de către agentul constatator.
În cazul de față, anexarea la materialul contravențional a unei scrisori întocmite de către 
inspectorul de muncă privind pretinsa solicitare expediată și recepționată de către presupusul 
făptuitor, fără administrarea probelor care ar confirma alegațiile agentului constatator, este 
absolut insuficientă pentru face dovada comiterii faptei contravenționale de împiedicare a 
activității legitime a funcționarului public.
Reieşind din normele vizate, dar şi analizând circumstanţele cauzei contravenţionale, 
instanţa de judecată remarcă faptul că agentul constatator nu a acumulat probe suficiente şi 
verosimile întru susținerea incriminării aduse făptuitorului de comitere a contravenției prevăzute 
de art. 349 alin. (1) din Codul contravențional, iar toate afirmațiile invocate în procesul verbal cu 
privire la contravenție, poartă un caracter declarativ, neavând suport probatoriu de fapt, respectiv 
această împrejurare, face incompatibilă sancționarea lui Drăgan Ion.
Astfel, cu privire la contravenţia a cărei comitere a fost reţinută în sarcina lui Drăgan Ion, 
instanţa a observat că în cauză nu s-a făcut dovada veridicităţii situaţiei de fapt reţinute în 
procesul-verbal de contravenţie constatată de către agentul constatator în partea existenței laturii 
subiective și obiective, prin probe certe şi de netăgăduit, astfel încât în favoarea persoanei în 
privința căreia a fost întocmit procesul-verbal cu privire la contravenție acţionează principiul in 
dubio pro reo. 
În lumina jurisprudenţei Curţii Europene a Drepturilor Omului, instanţa reţine că acesta 
este un principiu complementar prezumţiei de nevinovăţie. Înfăptuirea justiţiei cere ca judecătorii 
să nu se întemeieze, în hotărârile pe care le pronunţă, pe probabilităţi, ci pe certitudini dobândite 
pe bază de probe decisive, complete, sigure, în măsură să reflecte realitatea obiectivă. 
De altfel, potrivit art. 375 alin. (3) din Codul contravențional, toate dubiile care nu pot fi 
înlăturate în condițiile legii trebuie apreciate în favoarea persoanei învinuite.
În conformitate cu jurisprudenţa relevantă a Curţii Europene a Drepturilor Omului, 
instanţele de judecată sunt obligate să demonstreze vinovăţia inculpatului prin adoptarea unor 
soluţii motivate. Lipsa motivelor reprezintă o încălcare a dreptului la un proces echitabil: „în 
cazul în care instanţele judecătoreşti naţionale se abţin de a da un răspuns special şi explicit la 
cele mai importante întrebări, fără a-i oferi părţii care le-a formulat posibilitatea de a şti dacă o 
anumită susţinere a fost neglijată sau respinsă, acest fapt va fi considerat o încălcare a dreptului 
la un proces echitabil. (Boldea v. România, 15 februarie 2007, §30).
În susținerea poziției sale, instanța de judecată elucidează că, procesul-verbal de constatare 
și sancționare, nu poate face dovada deplină, prin el însuși, a existenței faptei, a autorului 
acesteia și a vinovăției, acest proces-verbal, fiind doar actul prin care o persoană este acuzată de 
săvârșirea contravenției. Or, este esențial faptul că, prezumția de veridicitate a faptelor constatate 
de agent și consemnate în procesul-verbal nu are caracter absolut, mai ales în cazul în care din 
probele administrate de „acuzare” instanța nu poate fi convinsă de vinovăția „acuzatului”, 
dincolo de îndoiala rezonabilă, cu atât mai mult în conjunctura în care, așa cum a fost stabilit în 
cauza pendinte, la materialele cauzei nu a fost anexată de către agentul constatator nici o probă 
întru confirmarea învinuirii aduse făptuitorului.
În această ordine de idei, instanța de judecată stabilește că de către agentul constatator, în 
susținerea acuzării contravenționale așa cum a fost formulată, nu a fost anexată nici o probă 
decisivă și sigură care ar confirma situația descrisă în procesul verbal cu privire la contravenție, 
iar în asemenea situație, instanța de judecată este în imposibilitate să constate realitatea obiectivă 
descrisă în procesului-verbal cu privire la contravenţie nr. BL-06 din 22 octombrie 2025.
Față de cele ce preced, respectând principiul contradictorialităţii procesului contravenţional 
şi limitele judecării cauzei, cercetând şi apreciind probele prezentate în şedinţa de judecată din 
punct de vedere al pertinenţei, concludenţii, utilităţii şi veridicităţii, iar toate în ansamblu din 
punct de vedere al coroborării lor, conform propriei convingeri, formate în urma examinării 
probelor în ansamblu, sub toate aspectele şi în mod obiectiv, călăuzindu-se de lege, instanţa de 
judecată concluzionează că, în şedinţa de judecată nu a fost dovedită fapta contravenţională 
specificată la art. 349 alin. (1) din Codul contravenţional, iar cu referire la dispoziţia art. 461 
coroborată cu cea a art. 441 alin. (1) lit. a) din Codul contravenţional, procesul contravenţional 
respectiv necesită a fi încetat, pe motiv că nu există faptul contravenţiei.
Pentru aceste motive, călăuzindu-se de prevederile art. 441 alin. (1) lit. a), art. 442, art. 
460, art. art. 461 – 462 din Codul contravenţional, în numele Legii, instanţa de judecată, –
D I S P U N E:
Se încetează procesul contravenţional pornit de către Inspectoratul de Stat al Muncii, 
Inspecția Teritorială de Muncă Bălți în baza procesului-verbal cu privire la contravenţie nr. BL-
06 din 22.10.2025 în privinţa lui Drăgan Ion conform art. 349 alin. (1) din Codul 
contravenţional, pe motiv că nu există faptul contravenţiei.
Hotărârea poate fi atacată cu recurs la Curtea de Apel Nord în termen de 15 zile, prin 
intermediul Judecătoriei Bălți, sediul Sângerei.
   Preşedinte de şedinţă,
   judecător                                                                                          Iurie Malcoci