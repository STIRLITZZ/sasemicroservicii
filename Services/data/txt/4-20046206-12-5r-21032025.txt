Dosarul nr.5r-1152/2025
4-20046206-12-5r-21032025 
H O T Ă R Î R E
În numele Legii
12 decembrie 2025                                                                                  
mun.Chişinău
Judecătoria Chişinău (sediul Buiucani)
În componenţa:
Preşedintelui şedinţei, judecătorul Angela Catană
Grefierului: Nicolae Leucă
Cu participarea: agentului constatator din cadrul Agenției Naționale Transport  
Auto, în baza dispoziției, Serivan Sergiu
În lipsa: reprezentantului petentului SRL „Taximagistru”, a apărătorului Viorel 
Gortolomei
 Examinând în şedinţă de judecată publică, contestaţia depusă de reprezentantul 
persoanei juridice SRL „Taximagistru”, administratorul Nicu Porcaru, împotriva 
procesului-verbal cu privire la contravenție seria/nr.ANTA01010317 și a deciziei 
de sancționare contravențională din 16.03.2020, prin care SRL „Taximagistru”, a 
fost sancționată în baza art.197 alin.(29) din Codul contravențional, 
C O N S T A T Ă:
1. La 16 martie 2020, agentul constatator din cadrul Agenției Naționale Transport 
Auto, Melenciuc Adrian, a întocmit procesul-verbal cu privire la contravenţie 
seria/nr.ANTA01010317, prin care persoana juridică SRL „Taximagistru”, a 
fost sancţionată cu amendă în mărime de 400 (patru sute) unităţi 
convenţionale, ceea ce constituie 20.000 (douăzeci mii) lei, în baza art.197 
alin.(29) din Codul contravențional, fiind reținut în sarcina acesteia că, la data 
de 16.03.2020, ora 09:00, în cadrul controlului planificat efectuat în baza 
delegației de control *****6 din 14.02.2020, s-a constatat că, controlul medical 
și cel al treziei al conducătorilor auto *****, nu a fost efectuat de facto, 
deoarece în registrul de evidență medicală și al treziei figurează alți 
conducători auto**********., la aceleași foi de parcurs seria *****. Astfel, s-a 
constatat că adeverințele medicale și concluziile narcologice nu sunt valabile,  
SRL „Taximagistru”, ignorând astfel prevederile art.49 lit.i), art.48 lit.g) din 
Codul transporturilor rutiere și Regulamentul nr.290/2016.
2. La rândul său, reprezentantul  persoanei juridice SRL „Taximagistru”, 
administratorul Nicu Porcaru, la 06 aprilie 2020, a depus o contestație 
împotriva deciziei Agenției Naționale Transport Auto din 16.03.2020, 
solicitând anularea procesului-verbal cu privire la contravenție 
seria/nr.ANTA01010317 și a deciziei agentului constatator, cu încetarea 
procesului contravențional.
3. În motivarea contestației, autorul acesteia a indicat în esență că, decizia 
contestată este ilegală și pasibilă anulării, fiind emisă contrar prevederilor 
art.443 și art.445 din Codul contravențional. Astfel, agentul constatator nu a 
indicat în procesul-verbal cu privire la contravenţie circumstanțele cauzei care 
au importanță pentru stabilirea faptei și consecințelor ei juridice, evaluarea 
eventualelor pagube cauzate de contravenție, încadrarea juridică corectă a 
faptei, obiecțiile și probele pe care persoana în a cărei privință a fost pornit 
procesul contravențional le aduce în apărarea sa. Menționează că, la solicitarea 
colaboratorilor ANTA, au fost prezentate actele posibile, pe motiv că în sediul 
întreprinderii a avut loc un incendiu, unde au fost distruse mai multe acte. 
Consideră că, procesul-verbal și decizia adoptată urmează a fi anulată pe motiv 
că nu există faptul contravenției.
4. În ședința de judecată, reprezentantul persoanei juridice SRL „Taximagistru”, 
privitor la care s-au întreprins măsurile necesare şi de rigoare privind citarea 
legală pe adresa indicată de către acesta în contestație, nu s-a prezentat și nu a 
înștiințat instanța despre imposibilitatea de a se prezenta, mai mult că avizul de 
recepție s-a întors în adresa instanței cu mențiunea „nereclamat”, fapt pentru 
care în temeiul art.455 alin.(3) din Codul contravențional, instanța de judecată 
a dispus examinarea cauzei în lipsa acestuia, cu remiterea copiei de pe hotărâre. 
În context, instanța menționează că, petentul având calitatea de participant la 
proces care cunoștea despre faptul desfășurării unui proces în care este vizat, 
era obligat de sine stătător să se intereseze de mersul procesului și etapa 
examinării contestației sale. Or, în conformitate cu practica CtEDO, partea, 
care cunoaște despre faptul desfăşurării unui proces ce o vizează, este obligată 
de sine stătător să se intereseze de mersul procesului şi examinarea cauzei în 
lipsa acesteia nu va constitui o încălcare a art.6 CtEDO (hotărârile CtEDO 
Avramenco versus Moldova şi Ponomaryov versus Ucraina). Astfel, instanța 
consideră că și-a îndeplinit corespunzător obligația pozitivă de a face demersuri 
pentru a asigura prezența părții în ședința de judecată, iar examinarea cauzei în 
lipsa petentului nu va constitui o limitare a dreptului la o instanță, deoarece este 
datorată comportamentului părții SRL „Taximagistru”, care a renunțat la 
dreptul de a compărea în fața instanței de judecată.
5.Apărătorul Viorel Gortolomei, care acționează în apărarea intereselor legitime 
ale persoanei juridice SRL „Taximagistru”, fiind legal înștiințat, nu s-a 
prezentat în ședințele de judecată, motiv din care instanța a dispus posibilă 
examinarea cauzei în lipsa apărătorului, cu remiterea copiei de pe hotărîre.
6.Agentul constatator din cadrul Agenției Naționale Transport Auto, în baza 
dispoziției, Serivan Sergiu, în cadrul ședinței de judecată a solicitat respingerea 
contestației ca neîntemeiată.
7.Audiind poziția agentului constatator, studiind materialele cauzei în raport cu 
prevederile legale ce guvernează speţa, instanţa de judecată apreciază 
contestaţia ca fiind neîntemeiată şi pasibilă de a fi respinsă, reieşind din 
următoarele considerente.
8. Potrivit prevederilor art.448 alin.(1) din Codul contravențional, 
contravenientul, victima sau reprezentantul acestora, procurorul, dacă este parte 
în cauza contravențională, în cazul în care nu sînt de acord cu decizia agentului 
constatator sau în cazul în care aceasta a fost emisă cu încălcarea normelor 
procesuale stabilite de prezentul cod, sînt în drept să conteste decizia emisă 
asupra cauzei contravenționale. Termenul de contestare a deciziei agentului 
constatator este de 15 zile de la data emiterii acesteia sau, pentru părțile care 
nu au fost prezente la şedința de examinare a cauzei contravenționale, de la 
data înmînării copiei de pe decizia respectivă în condițiile art.447 1 alin.(8). 
Instanța de judecată menționează că în prezenta speță nu este posibil de a 
constata cu certitudine data recepționării actului contestat de către petent, din 
motivul lipsei suportului probator. Reieșind din aceste considerente, instanța de 
judecată va considera ca depusă în termen contestația formulată de către 
reprezentantul persoanei juridice SRL „Taximagistru”, administratorul Nicu 
Porcaru, împotriva procesul-verbal cu privire la contravenţie 
seria/nr.ANTA01010317 și a deciziei de sancționare contravențională din 
16.03.2020.
9. În conformitate cu art.8 alin.(2) din Codul contravenţional, este supusă 
răspunderii contravenţionale numai persoana care a săvârşit cu intenţie sau din 
imprudenţă o faptă prevăzută de legea contravenţională.
10. Conform art.440 alin.(1) din acelaşi cod, constatarea faptei contravenţionale 
înseamnă activitatea, desfăşurată de agentul constatator, de colectare şi de 
administrare a probelor privind existenţa contravenţiei, de încheiere a deciziei 
privind examinarea contravenţiei în temeiul constatării agentului constatator 
sau procesului-verbal cu privire la contravenţie, de aplicare a sancţiunii 
contravenţionale sau de trimitere, a dosarului, după caz, funcţionarului abilitat 
să examineze cauza contravenţională, din cadrul autorităţii din care face parte 
agentul constatator, în instanţa de judecată sau în alt organ spre soluţionare.
11. În conformitate cu alin.(1) al art.442 din Codul contravenţional, procesul-
verbal cu privire la contravenţie este un act prin care se individualizează fapta 
ilicită şi se identifică făptuitorul. Procesul-verbal se încheie de agentul 
constatator pe baza constatărilor personale şi a probelor acumulate, în 
prezenţa făptuitorului sau în absenţa lui.
12. Cu referire la legalitatea procesului-verbal cu privire la contravenţie, 
analizând cuprinsul acestuia prin raportare la cerinţele prevăzute de lege sub 
sancţiunea nulităţii absolute, instanţa constată că dispoziţiile legale în materie 
au fost respectate. Astfel, procesul-verbal cuprinde toate elementele necesare 
şi menţiunile prevăzute de art.443 din Codul contravenţional. Așa fiind, 
procesul-verbal cu privire la contravenţie cuprinde toate menţiunile obligatorii 
prevăzute de legea contravenţională sub sancţiunea nulităţii absolute şi 
nefiind afectat de alte vicii de natură să ducă la anularea sa, prin urmare, 
instanța respinge ca fiind formale și nejustificate argumentele făptuitorului 
precum că procesul – verbal cu privire la contravenție a fost întocmit contrar 
prevederilor art.443 din Codul contravențional.
13. În cadrul cercetării judecătorești, s-a constatat cu certitudine că, prin decizia 
agentului constatator din cadrul ANTA din 16 martie 2020, persoana juridică 
SRL „Taximagistru”, a fost sancţionată cu amendă în mărime de 400 (patru 
sute) unităţi convenţionale, ceea ce constituie 20.000 (douăzeci mii) lei, în 
baza art.197 alin.(29) din Codul contravențional, fiind reținut în sarcina 
acesteia că, controlul medical și cel al treziei al conducătorilor auto *****, nu 
a fost efectuat de facto, deoarece în registrul de evidență medicală și al treziei 
figurează alți conducători auto**********., la aceleași foi de parcurs seria 
*****. Astfel, s-a constatat că adeverințele medicale și concluziile 
narcologice nu sunt valabile.
14. Potrivit materialelor dosarului contravențional și anume procesul-verbal de 
control nr.PV-ANTA-2020-00086 din 15.03.2020, se atestă că, controlului 
planificat de către Agenția Națională Transport Auto, a fost supusă persoana 
juridică SRL „Taximagistru”. În rezultatul controlului, s-a constatat că, 
registrele control tehnic zilnic și control treziei nu sunt numerotate și sigilate. 
În registrul medicului nu sunt făcute însemnările trecerii controlului treziei 
pentru unii conducători auto care activează *****., *****on, fiind făcute 
mențiuni în foaia de parcurs dar în registru de evidență a controlului tehnic 
figurează alți conducători auto Urum Andrei, Lazari Denis. Nu toți 
conducătorii auto au adeverințe medicale și concluziile consultativ 
narcologice valabile. Operatorul de transport nu dispune de toate dispozitivele 
pentru a petrece controlul treziei în corespundere cu anexa nr.2 al 
Regulamentului aprobat prin HG 290/2016, f.d. 117-118.
15. În conformitate cu prevederile Regulamentului cu privire la modul de 
organizare și efectuare a controlului treziei, aprobat prin Hotărîrea Guvernului 
nr.290 din 14.03.2016, cap.II, art.4-5, controlul treziei se efectuează în mod 
obligatoriu în toate unităţile (persoane juridice), indiferent de forma juridică 
de organizare, care deţin mijloace de transport de călători şi/sau de mărfuri 
periculoase şi explozive, nu mai rar de o dată la 12 ore de muncă, cu excepţia 
conducătorilor auto care activează pe rutele internaţionale, aceştia fiind supuşi 
controlului medical cu cel mult 3 ore pînă la plecarea în cursă. În celelalte 
unităţi care deţin mijloace de transport, efectuarea controlului treziei este 
recomandabilă şi ţine de decizia conducătorului unităţii (persoanei juridice). 
Înainte de a începe operaţiunea de transport rutier în baza unei foi de parcurs 
noi, conducătorul auto va fi supus controlului medical. Foaia de parcurs este 
valabilă cel mult 36 de ore de la ora efectuării controlului medical, cu 
excepţia operaţiunii de transport rutier în trafic  internaţional, pentru care 
valabilitatea foii de parcurs acoperă cursa tur-retur.
16. La caz, potrivit informației prezentate de ANTA, operatorul de transport SRL 
„Taximagistru” are dreptul să desfășoare transport rutier contra cost de 
persoane în trafic național, în regim de taxi, f.d. 120, respectiv având obligația 
de a realiza controlul stării de trezie a conducătorilor auto înainte de începerea 
operațiunilor de transport rutier, în baza foii de parcurs.
17.Obligațiunea operatorului de transport privind efectuarea controlului medical 
al conducătorului auto, reiese și din prevederile art.49 lit.i) a Codului 
transporturilor rutiere, în redacția Legii nr.190 din 27.07.2018, care prevede 
că, operatorii de transport rutier/întreprinderile care efectuează operaţiuni de 
transport rutier au următoarele obligaţii: să asigure efectuarea controlului 
medical al conducătorului auto înainte de a începe operaţiunea de transport 
rutier în baza unei foi de parcurs noi. 
18. De către agentul constatator au fost anexate copiile autentificate a foilor de 
parcurs pentru autoturisme eliberate de către operatorul de transport SRL 
„Taximagistru”, pentru conducătorii auto *****. (seria DAA nr.*****) și 
*****. (seria DAA nr.*****).
19. Conform foii de parcurs seria DAA nr. *****, eliberată pe numele 
conducătorului auto *****., acesta a efectuat controlul medical și verificarea 
stării de trezie la data de 01.02.2020. Totuși, din copia registrului de evidență 
a controlului tehnic reiese că sub același număr de foaie de parcurs, seria 
DAA nr.*****, este înregistrat un alt conducător auto,*****, f.d. 113, 114.
20. Conform foii de parcurs seria DAA nr.*****, eliberată pe numele 
conducătorului auto *****., acesta a efectuat controlul medical și verificarea 
stării de trezie la data de 02.02.2020, însă din copia registrului de evidență a 
controlului tehnic reiese că sub același număr de foaie de parcurs, seria DAA 
nr.*****, este înregistrat un alt conducător auto, *****., f.d. 115, 116.
21.Ținând cont de cele analizate, instanța constată că operatorul de transport SRL 
„Taximagistru”, în exercitarea activității de transport rutier, nu a respectat 
obligațiile prevăzute la art.48 și art.49 din Codul transporturilor rutiere, 
întrucât, așa cum s-a stabilit în cadrul cercetării judecătorești, agentul 
constatator a constatat nevalabilitatea adeverințelor medicale, or potrivit 
prevederilor art.48 lit.g) din Codul transporturilor rutiere, operatorul de 
transport rutier autorizat în baza înregistrării oficiale este obligat să deţină la 
sediul său, în funcţie de tipul transportului rutier efectuat, următoarele 
documente: adeverinţele medicale și concluziile consultative narcologice 
valabile pentru managerul de transport rutier şi pentru conducătorii auto 
angajaţi.
22. În contextul dat, instanța determină că, la examinarea cauzei contravenţionale, 
agentul constatator a ţinut cont în deplină măsură de prevederile legale, a 
determinat caracterul veridic al contravenţiei imputate, existenţa cauzelor care 
înlătură caracterul contravenţional al faptei, vinovăţia persoanei în a cărei 
privinţă a fost pornit procesul contravenţional, existenţa circumstanţelor 
atenuante şi/sau agravante, necesitatea sancţionării SRL „Taximagistru”.
23. În cele din urmă, instanța de judecată consideră că vinovăția operatorului de 
transport SRL „Taximagistru”, de comiterea contravenției prevăzute de 
art.197 alin.(29) din Codul contravenţional, este dovedită pe deplin în sensul 
probelor administrate. 
24. Potrivit prevederilor art.7, art.10, art.375 şi art.425 din Codul contravenţional, 
constituie contravenţie fapta – acţiunea sau inacţiunea-ilicită, cu un grad de 
pericol social mai redus decât infracţiunea, săvârșită cu vinovăţie, care atentează 
la valorile sociale ocrotite de lege, este prevăzută de prezentul cod şi este 
pasibilă de sancţiune contravenţională. Persoana poate fi sancţionată numai 
pentru contravenţia în a cărei privinţă este dovedită vinovăţia sa, cu respectarea 
normelor prezentului cod. Concluziile despre vinovăţia persoanei în săvârșirea 
contravenţiei nu pot fi întemeiate pe presupuneri. Probele sânt elemente de 
fapt, dobândite în modul stabilit, care servesc la constatarea existenţei sau 
inexistenţei contravenţiei, la identificarea făptuitorului, la constatarea 
vinovăţiei şi la cunoaşterea altor circumstanţe importante pentru justa 
soluţionare a cauzei. În calitate de probe se admit elementele de fapt constatate 
prin intermediul următoarelor mijloace procesul-verbal cu privire la 
contravenţie, procesul-verbal de ridicare a obiectelor şi documentelor, procesul-
verbal de percheziţie, explicaţiile persoanei în a cărei privinţă a fost pornit 
proces contravenţional, depoziţiile victimei, ale martorilor, înscrisurile, 
înregistrările audio sau video, fotografiile, corpurile delicte, obiectele şi 
documentele ridicate, constatările tehnico-ştiinţifice şi medico-legale, raportul 
de expertiză. Aprecierea probelor se face de persoana competenta să 
soluţioneze cauza contravenţionala, potrivi convingerii sale pe care şi-a 
format-o cercetând toate probele administrate în raport cu circumstanţele 
constatate ale cauzei şi călăuzindu-se de lege. Nici o probă nu are valoare 
prestabilită. Sânt admisibile probele pertinente, concludente şi utile, 
administrate în conformitate cu legea. Respectiv, este justificată întocmirea 
procesului-verbal cu privire la contravenţie după stabilirea identităţii 
făptuitorului SRL „Taximagistru”.
25. Astfel, examinând cauza contravenţională sub toate aspectele, complet şi 
obiectiv, clarificând toate circumstanţele ce au importanţă pentru soluţionarea 
justă a cauzei contravenţionale, verificând la fel încadrarea juridică a faptei, 
norma materială contravenţională şi indiciile calificative ale elementelor 
constitutive ale contravenţiei – în raport cu materialele cauzei 
contravenţionale examinate în cadrul şedinţei de judecată şi afirmaţiile 
participanţilor la proces, instanţa de judecată conchide că, argumentele 
conţinute în contestaţie sunt neîntemeiate.
26. Drept concluzie, instanţa de judecată stabileşte că, la încheierea procesului-
verbal cu privire la contravenţie și aplicarea sancțiunii contravenționale prin 
care s-a dispus recunoaşterea SRL „Taximagistru”, vinovată în săvârșirea 
contravenţiei prevăzută de art.197 alin.(29) din Codul contravenţional, 
agentul constatator Melinciuc Adrian a respectat prevederile art.443 din 
Codul contravenţional şi a determinat caracterul veridic al contravenţiei 
imputate, neidentificându-se careva circumstanțe din cele prescrise la art.445 
din Codul contravențional şi care ar conduce la nulitatea procesului-verbal cu 
privire la contravenție, fiind acordată atenţie cuvenită prevederilor art.art.5 – 9 
din Codul contravenţional, şi anume principiul legalităţii şi egalităţii în faţa 
legii, principiul dreptăţii şi caracterului personal al răspunderii 
contravenţionale, precum şi principiul individualizării răspunderii 
contravenţionale şi sancţiunii contravenţionale, astfel că obiecţiile făcute de 
către administratorul făptuitorului SRL „Taximagistru”, în contestaţia sa să 
aibă un caracter de a evita răspunderea contravenţională şi care să nu poată 
influența actele nominalizate supra, or, odată ce procesul-verbal cu privire la 
contravenţie şi decizia de sancţionare fiind legale în fond, aceste acte nu pot fi 
anulate pe motive formale.
27. În astfel de circumstanţe, în baza celor relatate, instanţa de judecată respinge 
contestaţia depusă de reprezentantul persoanei juridice SRL „Taximagistru”, 
administratorul Nicu Porcaru, împotriva procesului-verbal cu privire la 
contravenție seria/nr.ANTA01010317 și a deciziei de sancționare 
contravențională din 16.03.2020, în procesul contravențional intentat în baza 
art.197 alin.(29) din Codul contravențional, ca neîntemeiată.
28. În temeiul celor justificate, călăuzindu-se de prevederile art.395 alin.(1) 
pct.2), art.448, art.460 și art.462 din Codul contravenţional, în numele Legii, 
instanţa de judecată – 
H O T Ă R Ă Ş T E:
 Se respinge contestaţia depusă de reprezentantul persoanei juridice SRL 
„Taximagistru”, administratorul Nicu Porcaru, împotriva procesului-verbal cu 
privire la contravenție seria/nr.ANTA01010317 și a deciziei de sancționare 
contravențională din 16.03.2020, în baza art.197 alin.(29) din Codul 
contravențional, ca neîntemeiată. 
      Hotărârea cu drept de recurs, în Curtea de Apel Centru în termen de 15 zile, 
prin intermediul Judecătoriei Chişinău (sediul Buiucani). 
Preşedintele şedinţei,
Judecător                       Angela Catană