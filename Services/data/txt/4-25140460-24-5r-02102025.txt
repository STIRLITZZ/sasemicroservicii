Dosar nr. 5r-327/2025; PIGD: 4-25140460-24-5r-02102025
H O T Ă R Â R E
În numele Legii
11 decembrie 2025                                                                       or. Criuleni
Judecătoria Criuleni (sediul central), în componenţa: 
Preşedintelui şedinţei, judecătorul:            Romina Țurcan
Grefierului:                                                Anton Platon
examinând, în ședință judiciară publică, cauza contravențională, în baza contestației 
împotriva deciziei agentului constatator asupra cauzei contravenționale, depusă de Pantea Elena 
*****, născută la *****, IDNP *****, originară și domiciliată în r-nul Criuleni, s. *****, -
Termenul de examinare a cauzei: 02.10.2025 – 11.12.2025.
Procedura de citare legal executată.
În baza materialelor din dosar și a probelor administrate în ședința de judecată, instanţa de 
judecată,
A  C O N S T A T A T:
1. Circumstanțele constatate în judecarea cauzei:
Prin decizia agentului constatator al Inspectoratului de Poliție Criuleni, Scutelnic Nicolae, 
din 16.09.2025, numita Pantea Elena ***** a fost amendată cu 150 unități convenționale, 
echivalentul a 7500,00 lei, în temeiul art. 47 2 alin. (1), lit. a) Cod contravențional, fiind învinuită 
că, la data de 23.08.2025, ora 14:00, în or. Criuleni, str. 31 August 1989, nr. 105, a pretins 
acceptarea mijloacelor financiare ce nu i se cuvin, pentru sine, în scopul participării la întrunirea 
organizată în or. Criuleni din 23.08.2025, organizat de personal afiliat organizației criminale 
„Șor”, care urmărea încălcarea ordinii publice.
La data de 01.10.2025, Pantea Elena, nefiind de acord cu decizia agentului constatator, a 
depus la Inspectoratul de Poliție Criuleni o contestație prin care a solicitat anularea procesului-
verbal cu privire la contravenție și a deciziei de sancționare seria/nr. MAI06 ***** din 
16.09.2025, emisă în privința sa, cu încetarea procesului contravențional pe motivul lipsei faptei 
contravenționale.
În continuare, contestatara a expus motivele de fapt ale contestației.
Contestatara a declarat că nu recunoaște fapta imputată și nu este de acord cu procesul-
verbal de constatare a contravenției și cu decizia de sancționare, considerând că acestea au fost 
întocmite și emise cu încălcarea dispozițiilor legale și în contradicție cu circumstanțele reale ale 
cauzei.
Totodată, Pantea Elena a menționat, cu titlu de notare, că în situația în care în procesul-
verbal, la compartimentul 18, apare semnătura sa, aceasta nu exprimă recunoașterea faptei 
contravenționale, ci doar confirmarea luării la cunoștință despre pornirea procesului 
contravențional. De asemenea, a precizat că, în cazul în care amenda a fost achitată, acest fapt nu 
semnifică recunoașterea vinovăției, achitarea fiind efectuată exclusiv pentru a evita consecințe 
patrimoniale mai grave, precum blocarea cardurilor bancare sau a surselor de venit (pensie, 
salariu etc.), și pentru a preveni privarea familiei de mijloacele minime de existență.
A menționat că întregul proces s-a desfășurat într-un regim de urgență maximă, fără 
participarea sa efectivă, agentul constatator examinând cauza în lipsa contravenientei, fără a-i 
explica drepturile și obligațiile, fără a-i asigura dreptul la apărare și, după caz, accesul la un 
interpret. Nu i s-a explicat esența faptei imputate și nu i-a fost prezentată nicio probă care să 
confirme acuzațiile aduse. Mai mult, procesul-verbal ar fi fost întocmit cu grave erori de formă 
și de conținut, iar în timpul procedurii ar fi fost amenințată cu consecințe mai grave în caz de 
nesupunere, ceea ce a pus-o într-o situație umilitoare și degradantă, afectând-o atât personal, cât 
și pe membrii familiei sale.
Pantea Elena a invocat principiul legalității, prevăzut la art. 5 din Codul contravențional, 
potrivit căruia nimeni nu poate fi declarat vinovat sau sancționat contravențional decât în 
conformitate cu legea, fiind interzise interpretarea extensivă defavorabilă și aplicarea prin 
analogie a legii contravenționale. A precizat că legea nu urmărește cauzarea de suferințe fizice 
sau lezarea demnității omului și că nimeni nu poate fi supus tratamentelor crude, inumane sau 
degradante.
De asemenea, în susținerea poziției sale, a făcut trimitere la prevederile art. 9 Cod 
contravențional, menționând faptul că, a fost sancționată potrivit deciziei agentului constatator 
pentru o faptă care nu a fost constatată și pe nare nu a comis-o. Temei de încetare a procesului 
contravențional constituind inexistența faptei contravenționale, potrivit art. 441 alin. (1) lit. a) 
Cod contravențional.
În continuare a citat prevederile art. 374, 440 alin. (1) Cod contravențional.
Cu referire la probatoriul acumulat, a făcut trimitere la prevederile art. 425 Cod 
contravențional, menținând faptul că această omisiune, ridică dubii referitoare la respectarea în 
speță a prevederilor normei citate și art. 442 alin. (1) Cod contravențional, ori în situația 
respectivă, este dificil de stabilit care a fost materialul probator pe care l-a utilizat agentul 
constatator la formularea concluziilor cu privire la faptele indicate în procesul-verbal 
contravențional. A mai menționat că, omisiunea enunțată, de rând cu celelalte, apreciate în 
ansamblul lor, au fost în măsură să afecteze echitatea procedurii în cauza dată.
Mai pretinde că, procesul-verbal cu privire la contravenție, reprezintă un act probator al 
unei contravenții și trebuie să conțină mențiunile prevăzute la art. 443 Cod contravențional. 
Lipsa elementelor care trebuie să figureze în procesul-verbal, atrage nulitatea acestuia.
În acest sens, a menționat că procesul-verbal a fost întocmit cu grave erori de formă și de 
conținut. Unul dintre elementele de bază ale procesului-verbal fiind locul și timpul săvârșirii 
faptei contravenționale, agentul constatator nu a indicat exact locul și timpul, sau perioada 
comiterii faptei contravenționale.
A menționat că, potrivit jurisprudenței Curții Europene a Drepturilor Omului, încălcările 
de lege comise în cadrul procesului nu trebuie reparate în detrimentul persoanei atrase la 
răspundere contravențională. Omisiunile respective, așa cum le elucidează în continuare în 
contestația sa, consideră că afectează în mod esențial modul în care, în prezenta speță, agenții 
statului au înțeles să răstoarne prezumția de nevinovăție, ceea ce, potrivit art. 445 alin. (2) din 
Codul contravențional, determină nulitatea procesului-verbal cu privire la contravenție și a 
deciziei agentului constatator.
A arătat că agentul constatator, care, potrivit dispozițiilor legale, era obligat să desfășoare 
toate acțiunile necesare pentru constatarea faptei contravenționale, întocmind în acest sens un 
proces-verbal cu privire la contravenție în care trebuia să individualizeze fapta și pedeapsa, s-a 
limitat doar la o întocmire formală a acestuia, concomitent cu emiterea deciziei asupra cauzei 
contravenționale. Agentul constatator nu a examinat obiectiv materialul contravențional, nu a 
elucidat toate aspectele speței și nu a acumulat probe care ar fi putut demonstra vinovăția 
contravenientului.
Cu referire la aspectele de fond, Pantea Elena a invocat că, potrivit deciziei de sancționare, 
i s-ar fi imputat faptul că ar fi acceptat personal bani pentru a exercita votul la alegeri într-un 
mod anume. Aceste concluzii le-a calificat drept falsuri și abuzuri, motivând că nu există nicio 
probă care să indice cine i-ar fi oferit acei bani, ce persoană fizică anume. A subliniat că o 
aplicație bancară nu poate constitui subiect al contravenției. Nu este menționat timpul acceptării 
banilor, nu este probat scopul transferului bancar, nu este probat faptul că acești bani ar fi ajuns 
efectiv la contravenientă și nici că ar fi fost ridicați. Nu este demonstrată legătura cauzală dintre 
o aplicație bancară, un mesaj transmis prin intermediul acesteia și procesul electoral. Nu este 
probat faptul că participarea la alegeri s-ar fi realizat din interes material și nici că presupusul 
transfer ar fi avut scopul influențării opiniei alegătorului.
Contestatara a susținut că nu este exclusă ipoteza unei simple donații sau a unui simplu 
transfer bancar, fără nicio legătură cu alegerile. Unica pretinsă probă a poliției ar fi o așa-zisă 
listă, potrivit căreia ar exista un mesaj de la o bancă străină, transmis pe un anumit număr de 
telefon, care ar indica existența unui transfer, date care însă nu au fost verificate corespunzător. 
Totodată, nici aceste pretinse probe nu au fost anexate la materialele cauzei.
În consecință, contestatarul a susținut că fapta incriminată se bazează exclusiv pe 
constatări subiective ale agentului constatator. A mai relatat că la decizia de sancționare nu a fost 
anexat niciun material probator care să demonstreze existența elementelor constitutive ale 
contravenției prevăzute de art. 472 din Codul contravențional, considerând că agentul constatator 
a admis un abuz grav, aplicând o sancțiune pentru o faptă care nu întrunește elementele 
constitutive ale contravenției.
De asemenea, a menționat că simpla indicare, în procesul-verbal cu privire la contravenție, 
a articolului care prevede o sancțiune nu echivalează cu demonstrarea comiterii contravenției de 
către contravenient, iar lipsa probelor afectează în mod esențial fondul cauzei.
Cu referire la aceste argumente, contestatarul a subliniat că agentul constatator nu a 
asigurat realizarea scopului legii contravenționale, neelucidând în mod deplin, obiectiv și sub 
toate aspectele circumstanțele cazului dat.
Contestatara a invocat dispozițiile art. 375 din Codul contravențional, privind prezumția de 
nevinovăție, și art. 441, privind temeiurile de încetare a procesului contravențional, arătând că în 
cauză nu există fapta contravențională. A făcut, de asemenea, trimitere la jurisprudența Curții 
Europene a Drepturilor Omului, în special cauzele Anghel c. României și Öztürk c. Germaniei, 
invocând faptul că sarcina probei revine autorităților, iar, în lipsa probelor, fapta nu poate fi 
imputată contravenientului.
În continuarea celor menționate, contestatara a reflectat că existența faptei 
contravenționale și comiterea acesteia cu vinovăție de către persoana indicată în procesul-verbal 
trebuie demonstrate potrivit principiului „dincolo de orice dubiu rezonabil”, menționând că 
prezumția de nevinovăție de care se bucură acuzatul contravențional nu a fost răsturnată.
Din motivele expuse în contestația sa, întrucât în prezenta cauză procesul-verbal cu privire 
la contravenție este lovit de nulitate absolută, iar în lipsa unor probe care să demonstreze, potrivit 
principiului „dincolo de orice dubiu rezonabil”, existența faptei contravenționale și comiterea 
acesteia de către acuzatul contravențional, prezumția de nevinovăție nu a fost răsturnată, 
contestatara a concluzionat că procesul contravențional urmează a fi încetat, iar decizia de 
sancționare – anulată, întrucât nu este întrunită fapta prevăzută de art. 47 2 din Codul 
contravențional.
A mai făcut referire la faptul că respectarea drepturilor omului și a libertăților 
fundamentale constituie însăși esența unei societăți democratice, iar obligația statului de a se 
conforma cu bună-credință obligațiilor asumate reprezintă un principiu fundamental al 
răspunderii internaționale a statelor. Această obligație generală revine tuturor organelor de drept, 
care trebuie să se asigure că activitatea lor se desfășoară în limitele și în concordanță cu legea 
fundamentală existentă, asigurând totodată calitatea legislației aplicabile.
Urmare celor expuse, contestatara Pantea Elena a solicitat admiterea integrală a 
contestației sale.
În cadrul ședinței de judecată, atât contestatara Pantea Elena, cât și agentul constatator 
Scutelnic Nicolae, fiind înștiințați legal, nu s-au prezentat, nu au comunicat motivele neprezenții 
și nu au solicitat examinarea cauzei în lipsa lor. Din aceste considerente, în conformitate cu 
prevederile art. 455 alin. (2) și (3) Cod contravențional, instanța a considerat posibilă 
examinarea cauzei în lipsa contestatarei și a agentului constatator. 
2. Probele pe care se întemeiază concluzia și motivele de respingere a unor probe:
Soluționarea chestiunii admisibilității contestației spre examinare:
Potrivit art. 448 alin. (1) Cod Contravențional, contravenientul, victima sau reprezentantul 
acestora, procurorul, dacă este parte în cauza contravenţională, în cazul în care nu sânt de acord 
cu decizia agentului constatator sau în cazul în care aceasta a fost emisă cu încălcarea normelor 
procesuale stabilite de prezentul cod, sânt în drept să conteste decizia emisă asupra cauzei 
contravenţionale. Termenul de contestare a deciziei agentului constatator este de 15 zile de la 
data emiterii acesteia sau, pentru părţile care nu au fost prezente la şedinţa de examinare a cauzei 
contravenționale, de la data înmânării copiei de pe decizia respectivă în condiţiile art. 447 1 alin. 
(8).
Preliminar, instanța constată că contestația înaintată spre examinare se încadrează în 
categoria cauzelor contravenționale ce intră în competența instanței de judecată, potrivit 
prevederilor art. 395 alin. (1) pct. 2) din Codul contravențional. 
Instanța constată că procesul-verbal cu privire la contravenție, seria/nr. MAI06 *****, a 
fost întocmit la data de 16.09.2025, în lipsa făptuitoarei/contestatarei Pantea Elena, fapt ce 
rezultă din rubrica 14 a procesului-verbal (f.d.50), unde este expres indicat că a fost întocmit în 
lipsa persoanei. Din materialele cauzei, respectiv scrisoarea de expediere emisă de Inspectoratul 
de Poliție Criuleni la aceeași dată – 16.09.2025 (f.d.49), nu rezultă că contestatara a luat efectiv 
cunoștință despre act, lipsind dovada de recepționare. 
În temeiul art. 448 alin. (1) din Codul contravențional, contravenientul are dreptul să 
conteste decizia agentului constatator în termen de 15 zile de la emiterea acesteia sau, în cazul 
părților care nu au fost prezente la ședința de examinare, de la data înmânării copiei deciziei. În 
speța de față, contestatoarea nu a fost prezentă la întocmirea procesului-verbal și la emiterea 
actului sancționator. Cu toate acestea, contestația a fost depusă la data de 01.10.2025, respectând 
astfel termenul de 15 zile de la aducerea la cunoștință a actelor contestate. Prin urmare, instanța 
constată că contestatoarea a acționat în termenul legal prevăzut pentru contestare.
În aceeași ordine de analiză, instanța reține că, potrivit art. 448 alin. (8) din Codul 
contravențional, pentru contestația depusă împotriva deciziei de aplicare a sancțiunii 
contravenționale se percepe o taxă de timbru în mărimea prevăzută de Legea taxei de stat nr. 
213/2023. Instanța constată, de asemenea, că la materialele cauzei se regăsește bonul de plată din 
data de 30.09.2025, care atestă achitarea taxei de timbru în sumă de 200,00 lei de către Pantea 
Elena (f. d. 4). În aceste condiții, instanța apreciază că obligația procedurală referitoare la 
achitarea taxei de timbru a fost respectată, iar contestația este admisibilă și poate fi examinată în 
fond.
Cu referire la fondul cauzei:
Potrivit art. 1 al. (3) al Constituţiei Republicii Moldova, Republica Moldova este un stat de 
drept, democratic, în care demnitatea omului, drepturile şi libertăţile lui, libera dezvoltare a 
personalității umane, dreptatea şi pluralismul politic reprezintă valori supreme şi sunt garantate.
Conform art. 1 al Convenţiei Europene pentru Drepturile Omului, se obligă Statele 
Membre să recunoască oricărei persoane aflate sub jurisdicția lor drepturile şi libertăţile definite 
în titlul I al Convenţiei. Această obligație trebuie respectată de către toate instituțiile statale, de 
către puterea executivă a statului, însă şi de puterile legislativă şi judecătorească, precum şi de 
către toate persoanele care acţionează în numele acestor puteri.
Potrivit constatărilor CtEDO în cauza Ozturk vs. Germania (hotărârea din 21.02.1984): „În 
dreptul intern al multor state părți la Convenție operează distincția între infracțiune, delicte și 
contravenții. Pe de altă parte, ar fi contrar obiectului și scopului art. 6, care garantează oricărei 
persoane dreptul la un proces echitabil, dacă statelor le-ar fi permis să excludă din câmpul de 
aplicare al art. 6 o întreagă categorie de fapte pe motivul că acestea sunt contravenții”. 
În continuare, CtEDO a concluzionat că, „distincția între contravenții și infracțiuni, 
existentă în legislația internă, nu poate avea ca efect scoaterea unei categorii de fapte din sfera de 
incidență a art. 6 din Convenția Europeană a Drepturilor Omului și a Libertăților Fundamentale” 
(CEDO). Iar, în speța Ziliberberg vs. Moldova, de CtEDO este menționat că, la examinarea 
cauzelor contravenționale urmează să fie respectate toate exigențele ce derivă din prevederile art. 
6 CEDO.
În sensul art. 395 alin. (1) pct. 2) și (1 1) Cod contravenţional, instanţa judecă contestațiile 
împotriva deciziilor autorităţilor competente să soluţioneze cauzele contravenţionale, 
procurorului. Contestația împotriva deciziei în cauza contravențională se examinează de către 
instanța de judecată în a cărei rază teritorială activează autoritatea competentă sau procurorul 
care a emis decizia ori de către instanța de la locul unde își are sediul autoritatea competentă, 
pentru cazurile prevăzute la art. 394 alin. (11). 
Reieşind din prevederile art. 400 alin. (1) Cod contravenţional, Contravențiile prevăzute la 
art. 47, 471, 472 (…) se constată şi se examinează de către poliţie.
Potrivit materialelor cauzei, la data de 16.09.2025, agentul constatator din cadrul 
Inspectoratului de Poliție Criuleni, Scutelnic Nicolae, a întocmit în privința lui Pantea Elena 
procesul-verbal cu privire la contravenţie seria/nr. MAI06 *****, pe semnele contravenției 
prevăzute de art. 47 2 alin. (1), lit. a) Cod contravențional, prin care a reținut în sarcina acesteia 
faptul că, la data de 23.08.2025, ora 14:00, în or. Criuleni, str. 31 August 1989, nr. 105, a pretins 
acceptarea mijloacelor financiare ce nu i se cuvin, pentru sine, în scopul participării la întrunirea 
organizată în or. Criuleni din 23.08.2025, organizat de personal afiliat organizației criminale 
„Șor”, care urmărea încălcarea ordinii publice.
În baza procesului-verbal cu privire la contravenție sus-notat, la aceeași dată de 
16.09.2025, agentul constatator a emis decizia de sancționare a contravenientei, aplicându-i 
sancțiunea sub formă de amendă, în mărime de 150 unități convenționale, echivalentul sumei de 
7500,00 lei.
Întru întocmirea actelor administrative prenotate, agentul constatator a reieșit din 
conținutul următoarelor mijloace probatorii, și anume: 
- 3 purtători de informații de tip DVD, cu înregistrări de la fața locului (f.d.12; 20; 36) – 
fără acte de ridicare, anexare la dosar și acordare a acestora a calității de mijloace materiale de 
probă;
- copia neautentificată a raportului de examinare a înregistrării video din 23.08.2025 
(f.d.14);
- copia neautentificată a informației nr. 3961 din 23.08.2025, înregistrată în R-2 al 
Inspectoratului de Poliție Criuleni, potrivit căreia urma să fie petrecut un protest în or. Criuleni 
(f.d.15);
- copia neautentificată a procesului-verbal de ridicare a obiectelor și documentelor din 
25.08.2025, potrivit căruia au fost ridicate 45 fotografii digitale (f.d.17-19);
- copia neautentificată a ordonanței de recunoaștere și de anexare a corpurilor delicte la 
cauza contravențională din  25.08.2025, potrivit căreia, 45 fotografii digitale au fost recunoscute 
în calitate de corpuri delicte și anexate la dosarul contravențional nr. 20252103958 din 
23.08.2025, fără a exista vreun înscris procesual ce legătură ar avea cauza dată cu cauza 
contravențională în privința cet. Pantea Elena (f.d.19);
- copia neautentificată a procesului-verbal de examinare din 25.08.2025, potrivit căruia, au 
fost examinate înregistrările video din 23.08.2025 cu planșe ilustrative în copii neautentificate 
(f.d.21-22; 23-44);
- procesul-verbal cu privire la contravenție seria/nr MAI06 ***** din 16.09.2025, încheiat 
de agentul constatator din cadrul IP Criuleni, Scutelnic Nicolae în privința lui Pantea Elena, în 
baza art. 47 2 alin. (1), lit.a) Cod contravențional, în care se conține și decizia de sancționare a 
contravenientei, adoptată la aceeași dată (f.d.50);
- decizia despre rezultatul controlului petiției (informației) din 16.09.2025 (f.d.51).
Ab initio, instanța va examina aspectul legalității procesului-verbal cu privire la 
contravenție.
Așadar, se reține că, motivele de nulitate absolută a actului atacat pot fi invocate atât de 
părți, cât și din oficiu de către instanță întru asigurarea respectării principiului legalității și 
dreptății, consacrate expres în art. 5 și 7 din Codul contravențional. 
Legea contravențională stabilește în mod expres că procesul-verbal cu privire la 
contravenție trebuie redactat într-o formă „ad validitatem”, cu respectarea strictă a tuturor 
prescripțiilor legale de fond și de formă, condiție indispensabilă pentru valabilitatea acestuia și 
pentru producerea efectelor juridice pentru care a fost întocmit. Această exigență derivă din 
prevederile art. 443 și 445 din Codul contravențional, care impun agentului constatator obligația 
de a consemna cu exactitate și completitudine toate datele și împrejurările relevante pentru 
constatarea faptei. Instanța de judecată subliniază că procesul-verbal reprezintă un act oficial 
întocmit de un agent aflat în exercițiul atribuțiilor sale de serviciu, care beneficiază de 
prezumțiile de legalitate, autenticitate și veridicitate, are forță probantă proprie și se execută din 
oficiu, însă această forță probantă este condiționată de respectarea formei cerute de lege. 
Nerespectarea acestor exigențe de formă și de fond atrage lipsirea actului de valabilitatea 
necesară pentru a produce efecte juridice.
 La acest capitol, instanța notează că, fapta de săvârșirea căreia este învinuită persoana, 
trebuie să fie clară pentru aceasta, principiu care este consfințit în art. 6 al Convenției Europene 
pentru Apărarea Drepturilor Omului și a Libertăților Fundamentale. Acest principiu este parte 
integrantă al dreptului la un proces echitabil și stabilește că, orice persoană este în drept să 
cunoască în ce este învinuită, pentru a-și alege metodele de apărare. 
Instanța relevă că în vederea determinării cui îi revine sarcina probei, trebuie să se 
stabilească mai întâi dacă fapta de care este acuzat contravenientul constituie „acuzaţie în 
materie penală”, în sensul art. 6 din Convenţie. Criteriile folosite în mod constant în 
jurisprudenţa Curţii pentru a se vedea dacă o acuzaţie constituie „acuzaţie în materie penală” sunt 
următoarele: clasificarea faptei potrivit dreptului naţional – potrivit dreptului intern, fapta 
săvârșită de contravenient atrage răspunderea contravenţională; natura faptei incriminate, dacă se 
adresează tuturor cetăţenilor și are aplicabilitate generală; natura și gravitatea sancţiunii aplicate. 
Ținând cont de cele trei criterii menţionate mai sus, fapta pusă în sarcina lui Pantea Elena 
reprezintă acuzaţie în materie penală în sensul art. 6 din Convenţie, acesta beneficiind de 
prezumţia de nevinovăţie și de toate garanțiile procesuale legale. Sarcina probei îi revine 
întotdeauna agentului constatator 
Conform art. 374 alin. (2) Cod contravențional, procesul contravențional este activitatea 
desfășurată de autoritatea competentă, cu participarea părților și altor persoane titulare de 
drepturi și de obligații, având ca scop constatarea contravenției, examinarea și soluționarea 
cauzei contravenționale, constatarea cauzelor și condițiilor care au contribuit la săvârșirea 
contravenției
La caz, instanța de judecată reține că, la materialele cauzei nu există careva citație emisă 
de Inspectoratul de Poliție Criuleni, inspector Scutelnic Nicolae, în adresa contestatarei Pantea 
Elena pentru a se prezenta la Inspectoratul de Poliție Criuleni. La rândul său, la dosar există o 
înregistrare video, care, în opinia agentului constatator, ar urma să confirmă refuzul cet. Pantea 
Elena de a recepționa o oarecare citație, care, cum a fost enunțat supra nu se regăsește la dosar 
(f.d.47).
Pe lângă citațiile menționate, instanța de judecată constată că, la materialele cauzei, nu se 
regăsesc avize de recepție sau alte înscrisuri cu forță probatorie care ar proba faptul remiterii 
citației, al recepționării sau refuzului recepționării citației expediate de Inspectoratul de Poliție 
Criuleni. 
Ca urmare, se stabilește că procesul-verbal cu privire la contravenție și decizia de 
sancționare au fost întocmite de agentul constatator Scutelnic Nicolae în lipsa cet. Pantea Elena, 
la data de 16.09.2025, fapt confirmat și prin mențiunile din rubrica nr. 14 ale formularului 
procesului-verbal, seria/nr. MAI06 ***** (f.d.50).
La dosar se regăsește scrisoarea de însoțire nr. 34/31-8377 din 16.09.2025 (f.d.49), emisă 
de Inspectoratul de Poliție Criuleni, care, prin conținutul său, relevă expedierea către Pantea 
Elena a copiei procesului-verbal și a deciziei de sancționare. Totuși, așa cum s-a menționat 
anterior, la dosar nu există dovada că aceste acte au fost efectiv primite de contestatar.
Pentru justețea controlului judiciar ocazionat de soluționarea contestației formulate de 
Pantea Elena, instanța de judecată constată că, în lipsa unor citații la dosar, contestatara nu a fost 
citată să se prezinte la Inspectoratul de Poliție Criuleni, în vederea examinării cauzei 
contravenționale. Procesul-verbal cu privire la contravenție și decizia de sancționare au fost 
emise la data de 16.09.2025, ora 09:59, în lipsa persoanei și fără ca la dosar să existe vreo citație 
sau alt act care să ateste informarea contestatoarei pentru data de 16.09.2025, ora 09:59.
Această împrejurare ridică dubii rezonabile privind respectarea normelor procedurale 
imperative prevăzute de art. 382 alin. (1)–(3) Cod contravențional, care stabilesc că citarea 
reprezintă o acțiune procedurală prin care autoritatea competentă asigură prezentarea persoanei 
în fața sa pentru desfășurarea normală a procesului contravențional, citarea se face prin invitație 
scrisă care trebuie să ajungă la persoana citată cu cel puțin 5 zile înainte de data la care aceasta 
trebuie să se prezinte, iar persoana citată are obligația de a se prezenta la data, ora și locul 
indicate sau, în caz de imposibilitate, să informeze autoritatea și să convină asupra unei alte date.
În speța de față, nu există niciun act care să ateste că Pantea Elena a fost citată sau 
informată în mod legal conform prevederilor art. 382 alin. (1)–(3) Cod contravențional, astfel 
încât dreptul ei de a participa efectiv la procedura de constatare și sancționare contravențională 
se constată că nu a fost asigurat.
Instanța subliniază că această conduită a organului constatator contravine nu doar normelor 
interne de procedură, ci și standardelor internaționale consacrate prin art. 6 din Convenția 
Europeană a Drepturilor Omului, privind dreptul la un proces echitabil. 
În condițiile art. 443 alin. (5); (6) Cod contravențional, procesul-verbal se semnează pe 
fiecare pagină de agentul constatator, de persoană în a cărei privinţă a fost pornit procesul 
contravenţional şi de victimă când există. În cazul în care constatarea contravenţiei este de 
competenţa unui organ colegial, procesul-verbal cu privire la contravenţie se încheie de către 
preşedintele organului colegial sau de către un membru ales cu votul majorităţii membrilor 
prezenţi la şedinţa în al cărei cadru are loc constatarea faptei ori desemnat de către preşedintele 
acestei şedinţe şi se semnează de către toți membrii prezenţi la şedinţă. Faptul absenţei 
persoanei citate în mod legal pentru încheierea procesului-verbal cu privire la contravenţie ori 
al refuzului acesteia de a semna procesul-verbal se consemnează în procesul-verbal şi se 
certifică prin semnătura a cel puţin un martor, indicându-se şi datele de identificare ale acestuia 
(numele, prenumele, adresa de domiciliu şi numărul de telefon). În cazul imposibilității de 
identificare a unui martor, agentul constatator consemnează în procesul-verbal motivele 
obiective ale lipsei martorului şi documentează, prin orice mijloace tehnice disponibile 
(audio/video), refuzul persoanei de a semna procesul-verbal.
Instanța de judecată denotă că, nici prevederile normelor în cauză nu au fost respectate, or, 
cum reiese din conținutul procesului-verbal cu privire la contravenție, lipsește mențiune despre 
faptul că procesul-verbal cu privire la contravenție ar fi fost întocmit în prezența cet. Pantea 
Elena sau că aceasta ar fi refuzat să semneze procesul-verbal.
Instanța observă că rubricile nr. 15 și nr. 20 nu cuprind semnăturile martorului asistent care 
să certifice lipsa persoanei în a cărei privință a fost pornit procesul contravențional de a semna 
procesul-verbal cu privire la contravenție, după cum lipsește și însuși semnătura persoanei 
vizate.
Însă exigența sus-menționată este reglementată expres prin alin.(6) al art.443 Cod 
contravențional, care spune că: faptul absenței persoanei citate în mod legal pentru încheierea 
procesului-verbal cu privire la contravenție ori al refuzului acesteia de a semna procesul-verbal 
se consemnează în procesul-verbal și se certifică prin semnătura a cel puțin un martor, 
indicându-se și datele de identificare ale acestuia (numele, prenumele, adresa de domiciliu și 
numărul de telefon). În cazul imposibilității de identificare a unui martor, agentul 
constatator consemnează în procesul-verbal motivele obiective ale lipsei martorului și 
documentează, prin orice mijloace tehnice disponibile (audio/video), refuzul persoanei de a 
semna procesul-verbal.
Respectiv, instanța constată că agentul constatator nu a respectat procedura legală de 
asigurare a prezenței unui martor asistent care să confirme lipsa contestatoarei sau, după caz, 
refuzul acesteia de a semna procesul-verbal, precum și circumstanțele producerii faptei. 
Conform alin. (6) al art. 443 Cod contravențional, în cazul absenței persoanei citate sau al 
refuzului acesteia de a semna procesul-verbal, acest fapt trebuie consemnat și certificat prin 
semnătura unui martor asistent, cu indicarea datelor sale de identificare (numele, prenumele, 
adresa de domiciliu și numărul de telefon). La caz, prevederea legală enunțată nu a fost 
respectată, deoarece procesul-verbal menționează generic lipsa contestatoarei, fără ca să fie 
consemnate semnătura unui martor asistent sau împrejurările privind refuzul de a semna ori 
imposibilitatea identificării martorului.
Instanța reține că, potrivit art. 443 alin. (6) Cod contravențional, înregistrarea video 
poate fi utilizată de agentul constatator exclusiv pentru a dovedi refuzul persoanei de a semna 
procesul-verbal în situația imposibilității identificării unui martor. Acest mijloc tehnic nu poate 
substitui procedura de citare legală a persoanei și nici nu poate înlocui alte acte procesuale 
obligatorii prevăzute de legislația contravențională. Citarea reprezintă o acțiune procedurală 
distinctă, prin care se asigură prezentarea persoanei la autoritatea competentă, iar nerespectarea 
acestei proceduri atrage încălcarea dreptului la participare efectivă la procedura 
contravențională.
În aceeași ordine de idei, citarea contravenientei rămâne o acțiune procedurală 
distinctă de documentarea (audio/video), a refuzului persoanei de a semna procesul-verbal, 
și trebuie să fie efectuată conform normelor legale pentru a asigura participarea efectivă a 
persoanei vizate în procedura contravențională.
În prezenta cauză, deși agentul constatator a consemnat întocmirea procesului-verbal în 
lipsa cet. Pantea Elena, acesta a omis atât să asigure certificarea prin semnătura unui martor 
asistent, cât și să expună motivele obiective care ar fi justificat imposibilitatea identificării unui 
martor, încălcând astfel în mod direct cerințele imperative ale art. 443 alin. (6) Cod 
contravențional. Această omisiune privează actul de una dintre garanțiile procedurale 
fundamentale menite să asigure corectitudinea și obiectivitatea constatării faptelor, prevenind 
eventuale abuzuri sau erori de consemnare. 
Mai mult, obligația procesuală enunțată la încheierea procesului-verbal cu privire la 
contravenție rezultă și din conținutul art. 388 alin. (8) Cod contravențional, care stipulează că, în 
cazurile prevăzute de lege, agentul constatator este obligat să asigure participarea la acţiunile 
procesuale a persoanelor dezinteresate, cu capacitate de exerciţiu deplină (martori asistenți), 
pentru a atesta prin semnătură caracterul veridic al faptelor consemnate. 
Totodată, potrivit prevederilor art. 443 alin. (1) lit. f) Cod contravențional, procesul-verbal 
cu privire la contravenţie va cuprinde: aducerea la cunoştinţa persoanei în a cărei privinţă a 
fost pornit procesul contravenţional şi a victimei a drepturilor şi obligaţiilor lor prevăzute la art. 
384 şi 387.
Din înscrisurile probatorii anexate la dosar lipsește dovada că făptuitorului i-au fost aduse 
la cunoștință drepturile sale.
De asemenea, potrivit prevederilor art. 443 alin. (1) lit. g) Cod contravențional, procesul-
verbal cu privire la contravenţie va cuprinde: obiecţiile şi probele pe care persoana în a cărei 
privinţă a fost pornit procesul contravenţional le aduce în apărarea sa, precum şi obiecţiile şi 
probele victimei.
Instanța de judecată constată că, nici prevederile acestei norme nu au fost respectate, 
deoarece la materialele dosarului agentul constatator a omis să solicite poziția făptuitorului vis-a-
vis de fapta ce i s-a incriminat, omițându-se a se lua o explicație de la aceasta.
Sub un alt unghi de analiză, instanța reține că, potrivit art. 443 alin. (1) Cod 
contravențional, procesul-verbal cu privire la contravenție trebuie să cuprindă toate mențiunile 
obligatorii prevăzute de lege, acestea având rolul de a permite identificarea certă a persoanei 
vizate și de a conferi actului constatator valabilitate juridică deplină.
Art. 445 alin. (1) Cod contravențional consacră expres sancțiunea nulității absolute a 
procesului-verbal în cazul lipsei unor elemente esențiale, precum: numele, prenumele şi funcția 
agentului constatator, numele, prenumele, data (ziua, luna, anul) întocmirii procesului-verbal, 
seria şi numărul actului de identitate şi numărul de identificare personal (IDNP) sau datele de 
identificare din buletinul de identitate provizoriu sau din cartea de identitate provizorie ale 
făptuitorului care renunţă la numărul de identificare personal, iar în cazul persoanei juridice – 
lipsa denumirii şi a sediului acesteia, a circumstanţelor comiterii şi încadrării juridice a faptei 
contravenţionale săvârşite şi a datei comiterii acesteia, a semnăturii agentului constatator sau a 
martorului asistent, în cazul refuzului contravenientului de a semna dacă procesul-verbal a fost 
întocmit în prezenţa unui martor, atrage nulitatea absolută a procesului-verbal.
Caracterul imperativ al acestei norme exclude orice apreciere subiectivă a instanței asupra 
oportunității aplicării sancțiunii, întrucât legiuitorul a instituit această măsură tocmai pentru a 
proteja drepturile fundamentale ale persoanei și a asigura legalitatea actului de constatare.
În speță, din analiza procesului-verbal contestat, rezultă că acesta nu conține seria și 
numărul actului de identitate al contestatarului Pantea Elena *****. În locul acestor date 
obligatorii, agentul constatator a menționat că identificarea s-a realizat în baza „fișa personală”. 
Or, o asemenea formulare nu poate substitui un act oficial de identitate recunoscut de lege și nu 
garantează certitudinea și autenticitatea identificării persoanei. Această lipsă constituie o 
încălcare gravă și nu un simplu viciu formal, întrucât afectează însăși premisa legală a constatării 
contravenției și a individualizării sancțiunii. Mai mult, potrivit art. 443 alin. (1) lit. c) Cod 
contravențional, procesul-verbal cu privire la contravenție trebuie să cuprindă numele, 
prenumele, domiciliul și/sau reședința temporară potrivit Registrului de stat al populației, 
ocupația persoanei în privința căreia a fost pornit procesul contravențional, datele din actul de 
identitate al acesteia sau, după caz, din alt act care stabilește identitatea persoanei, iar în cazul 
persoanei juridice – denumirea, sediul, codul fiscal și datele persoanei fizice care o reprezintă.
Subsidiu, instanța notează că, agentul constatator la întocmirea procesului-verbal cu privire 
la contravenție nu a individualizat fapta contravențională.
Potrivit art. 384 alin. (2) lit. b) Cod contravențional, persoana în a cărei privință a fost 
pornit proces contravențional are dreptul să cunoască fapta imputată.
Prin instituirea exigențelor de la art. 443 alin. (1) lit. d) Cod contravențional, agentului 
constatator îi revine obligația de a descrie fapta contravențională săvârșită pe deplin, cu 
specificarea acțiunii/inacțiunii autorului și a tuturor circumstanțelor ce ar reda faptei un caracter 
contravențional.
Astfel, din conținutul prevederilor normelor citate se desprinde, că agentul constatator 
urmează să realizeze o descriere în concret a contravenției, cu specificarea tuturor 
circumstanțelor de natura a reda faptei un caracter contravențional, întrucât rațiunea instituirii 
acesteia a fost de a permite instanței cercetarea legalității procesului-verbal cu privire la 
contravenție prin stabilirea faptelor materiale și verificarea încadrării juridice, precum și a 
echității sancțiunii aplicate.
În adiție, instanţa ține a nota că acțiunile/inacțiunile agentului constatator vin în 
contradicție directă și diametral opusă cu prevederile art. 6 alin. (3) lit. a) CEDO: „Orice acuzat 
are în special, dreptul: - să fie informat în termenul cel mai scurt, într-o limbă pe care o înţelege 
şi în mod amănunțit asupra naturii şi cauzei aduse împotriva sa” şi în condiţiile enumerate, 
contravenientul este lipsit de posibilitatea de a-şi pregăti o apărare eficientă, deoarece potrivit 
jurisprudenței Curţii Europene de o învinuire ne concretă nu te poți apăra.
Art. 20 din Constituția Republicii Moldova prevede că, orice persoană are dreptul la 
satisfacție efectivă din partea instanțelor judecătorești competente împotriva actelor care 
violează drepturile, libertăţile și interesele sale legitime.
În conformitate cu alin. (1) art. 7 CEDO, învinuirea trebuie să fie clară, cu indicarea 
tuturor datelor, mijloacelor şi modului de săvârșire a faptei şi consecințele ei, caracterului vinei, 
motivelor şi semnelor calificative pentru încadrarea juridică a faptei, numai în asemenea 
situație, instanţa va putea pronunța o hotărâre de condamnare.
În lipsa unei descrieri corespunzătoare a faptei, instanța de judecată nu poate exercita 
controlul de legalitate și temeinicie a procesului-verbal cu privire la contravenție, intervenind 
uno icto nulitatea absolută a acestuia.
Totodată, instanța de judecată reține că rațiunea pentru care legiuitorul a instituit 
sancțiunea nulității absolute în cazurile prevăzute de art. 445 alin. (1) din Codul contravențional 
constă în faptul că procesul-verbal cu privire la contravenție reprezintă fundamentul juridic al 
aplicării sancțiunii. Inexistența unor elemente esențiale, precum identificarea completă a 
persoanei, descrierea corespunzătoare a faptei sau certificarea prin martor în caz de refuz ori 
absență, generează o stare de insecuritate juridică incompatibilă cu exigențele unui proces 
echitabil. În plus, nulitatea absolută operează de plin drept, fără a fi necesară dovedirea unei 
vătămări concrete, întrucât prejudiciul adus garanțiilor procedurale este prezumat de lege.
Pertinente speței fiind și dispozițiile pct. 40 din Hotărârea Curții Constituționale nr. 32 din 
29 noiembrie 2018 privind excepția de neconstituționalitate a articolelor 445 și 461 din Codul 
contravențional (nulitatea procesului-verbal cu privire la contravenție), unde Curtea a reținut că 
prevederile contestate sunt rigide și insensibile în privința circumstanțelor, pentru că 
sancționează procesul-verbal cu privire la contravenție cu nulitatea absolută, în cazul în care 
acesta nu conține cel puțin una dintre mențiunile stabilite de lege. Din această perspectivă, legea 
nu le acordă instanțelor de judecată posibilitatea de a înlătura erorile care nu pot afecta, în mod 
obiectiv, caracterul echitabil al procesului. Astfel, dacă un judecător sesizat cu o contestație 
împotriva unui proces-verbal cu privire la contravenție constată că din acesta lipsește o 
mențiune prevăzută de articolul 443 din Codul contravențional, trebuie să-l anuleze și, implicit, 
să înceteze procesul contravențional.
În consecință, având în vedere caracterul imperativ al dispozițiilor art. 443 și art. 445 Cod 
contravențional, coroborate cu lipsa mențiunilor esențiale identificate reflectate mai sus în text, 
instanța constată nulitatea absolută a procesului-verbal contestat, cu toate efectele legale ce 
decurg, inclusiv imposibilitatea menținerii sancțiunii contravenționale aplicate în baza acestuia.
Art. 6 CEDO direct dispune: „Orice persoană are dreptul la judecarea cauzei sale în mod 
echitabil, în mod public și în termen rezonabil, de către o instanță independentă și imparțială, 
instituită de lege, care va hotărî fie asupra încălcării drepturilor și obligațiilor sale cu caracter 
civil, fie asupra temeiniciei oricărei acuzații în materie penală îndreptate împotriva sa. 
Hotărârea trebuie să fie pronunțată în mod public, dar accesul în sala de ședință poate fi 
interzis presei și publicului pe întreaga durată a procesului sau a unei părți a acestuia, în 
interesul moralității, al ordinii publice ori al securității naționale într-o societate democratică, 
atunci când interesele minorilor sau protecția vieții private a părților la proces o impun, sau în 
măsura considerată absolut necesară de către instanța când, în împrejurări speciale, 
publicitatea ar fi de natură să aducă atingere intereselor justiției.”.
La acest capitol, fiind incidente normele Codului de procedură penală și jurisprudența 
CtEDO care prevede că dacă din probele administrate în cauză nu rezultă cu certitudine că 
persoana a săvârşit fapta pentru care a fost dedus judecăţii, în favoarea acestuia operează 
principiul de drept „in dubio pro reo” se regăsește în art. 6 par. 2 din Convenția Europeană a 
Drepturilor Omului, şi reflectă prezumţia de nevinovăţie, care în general, este un drept protejat 
de CEDO și de Constituție, iar în particular constituie și o regulă a probatoriului prin postulatul 
menţionat.
Acuzațiile aduse lui Pantea Elena duc la apariția unor serii de garanții procesuale, 
consacrate inter alia și de dreptul intern (art. art. 1, 5, 396 Cod contravențional) anume a 
prezumției de nevinovăție dar și cerințelor de probațiune care rezultă din aceasta (art. art. 5, 7, 
10, 384 Cod contravențional).
Respectiv, persoana în privința căreia este pornit procesul contravențional, prin prisma art. 
5 Cod contravențional, poate conta în mod electiv pe respectarea în tocmai a rigorilor legislației 
contravenționale, iar abaterile de la aceste rigori, sub aspect de procedură contravențională, fac 
imposibilă atragerea la răspundere contravențională a acesteia, impunând încetarea procesului 
contravențional la caz.
Astfel în cazul constatării în afara oricăror dubii rezonabile nulitatea procesului-verbal cu 
privire la contravenție, decizia de sancționare bazată pe procesul-verbal contravențional afectat 
de nulitate absolută, nu poate fi reținută ca fiind una legală și întemeiată iar ca consecință, 
interpretând într-o manieră legală decizia de sancționare aidoma unui obiect accesoriu, aceasta 
(decizia) urmează soarta obiectului principal (procesului-verbal), prin urmare, se atestă nulitatea 
acesteia.
La rândul său, art. 378 alin. (1) Cod contravenţional, prescrie că: în procesul 
contravenţional, autoritatea competentă să soluţioneze cauza contravenţională este obligată să 
asigure părţilor şi altor participanţi la proces deplina exercitare a drepturilor procesuale în 
condiţiile prezentului cod.
Or, eficienţa exercitării dreptului la apărare în procesul contravenţional, depinde în mod 
direct de plenitudinea acuzațiilor lansate de autoritatea competentă faţă de persoana în privinţa 
căreia a fost pornit procesul contravenţional, cât și de garantarea drepturilor procesuale de a 
prezenta probe, a formula obiecții întru apărarea sa, de cele din urmă garanții, contestatara 
Pantea Elena în speță fiind lipsită.
Suplimentar, instanţa evidențiază că, reieșind din normele generale a dreptului procesual-
penal, raportate la normele dreptului procesual contravențional, instanța de judecată are un rol 
neutru în proces și nu se manifestă în favoarea unei părți, respectiv, instanța de judecată este 
obligată să judece cauza în limitele învinuirii formulate în procesul-verbal cu privire la 
contravenție, care este asimilat cu rechizitoriul formulat în privința persoanei puse sub învinuire 
într-un proces penal. 
Subsidiar, instanța reiterează că reieșind din sensul art. 375 din Codul contravențional: (1) 
Persoana acuzată de săvârşirea unei contravenții se consideră nevinovată atâta timp cât 
vinovăţia sa nu este dovedită în modul prevăzut de prezentul cod. (2) Nimeni nu este obligat să 
dovedească nevinovăția sa. (3) Concluziile despre vinovăţia persoanei în săvârșirea 
contravenţiei nu pot fi întemeiate pe presupuneri. Toate dubiile în probarea învinuirii care nu 
pot fi înlăturate în condiţiile prezentului cod se interpretează în favoarea persoanei în a cărei 
privinţă a fost pornit proces contravenţional.
Din considerentele enunțate, în ședința de judecată s-a stabilit nerespectarea exigențelor 
legale de fond și de formă a procesului-verbal care afectează esențial fondul cauzei. 
Așadar, instanța de judecată a ajuns la concluzia, că decizia agentului constatator urmează 
a fi anulată, iar constatarea nulității absolute a procesului-verbal cu privire la contravenție 
condiționează încetarea procesului contravențional în privința lui Pantea Elena.
Nu în ultimul rând, concluzia privind necesitatea admiterii contestației pentru rațiuni 
referitoare la încălcarea cerinţelor de legalitate a procesului-verbal cu privire la contravenţie, 
degrevează instanţa de obligativitatea analizei fondului cauzei şi al contestației în partea 
celorlalte argumente invocate de contestatar.
3. Norma contravențională pe care se întemeiază soluționarea cauzei.
Potrivit art. 445 Cod contravențional: (1) Neconsemnarea în procesul-verbal cu privire la 
contravenţie a mențiunilor privind numele, prenumele şi funcția agentului constatator, numele, 
prenumele, data (ziua, luna, anul) întocmirii procesului-verbal, seria şi numărul actului de 
identitate şi numărul de identificare personal (IDNP) sau datele de identificare din buletinul de 
identitate provizoriu ale făptuitorului care renunță la numărul de identificare personal şi la 
evidenţa automatizată în Registrul de stat al populației, iar în cazul persoanei juridice – lipsa 
denumirii şi a sediului acesteia, a circumstanţelor comiterii şi încadrării juridice a faptei 
contravenţionale săvârşite şi a datei comiterii acesteia, a semnăturii agentului constatator sau a 
martorului asistent, în cazul refuzului contravenientului de a semna dacă procesul-verbal a fost 
întocmit în prezenţa unui martor, atrage nulitatea absolută a procesului-verbal. (2) Celelalte 
încălcări ale art.443 sau ale altor norme imperative din prezentul cod pot să ducă la nulitatea 
procesului-verbal cu privire la contravenţie doar în cazul în care acestea afectează în mod 
esențial fondul cauzei.
Potrivit art. 461 alin. (1), (2) Cod contravențional, în cazul în care, pe parcursul judecării 
cauzei, se constată unul din temeiurile prevăzute la art. 441 sau 445 alin. (1), instanţa de 
judecată încetează procesul contravenţional. Procesul contravenţional poate fi încetat şi în alte 
cazuri decât cele prevăzute la alin. (1) doar dacă se constată că lipsa unei mențiuni în procesul-
verbal cu privire la contravenţie afectează în mod esențial fondul cauzei şi aceasta nu poate fi 
înlăturată de către instanţa de judecată.
Conform art. 393 lit. a), art. 394 alin. (2) din Codul contravențional: Instanța de judecată 
are competența de a soluționa cauzele contravenționale. Cauza contravențională se judecă în 
complet format dintr-un singur judecător care se pronunță asupra fondului cauzei prin hotărâre.
În prezenţa circumstanţelor constatate supra, conducându-se de prevederile art. 393 lit. a), 
394 alin. (2), 452-463, 465-468 Cod contravenţional, instanţa de judecată,-
H O T Ă R Ă Ş T E :
Se admite contestația contestatarei Pantea Elena *****.
Decizia agentului constatator al Inspectoratului de Poliție Criuleni, Scutelnic Nicolae, din 
16.09.2025, prin care a fost sancționată Pantea Elena ***** cu amendă în mărime de 150 unități 
convenționale, în baza art. 472 alin. (1), lit.a) Cod contravențional, se anulează.
Se constată nulitatea absolută a procesului-verbal cu privire la contravenție, seria/nr. 
MAI06 ***** din 16.09.2025, întocmit în privința cet. Pantea Elena *****, în baza art. 47 2 alin. 
(1), lit. a) Cod contravențional.
Procesul contravențional în privința cet. Pantea Elena ***** se încetează, din motivul 
nulității procesului-verbal cu privire la contravenție.
Hotărârea poate fi atacată cu recurs în Curtea de Apel Centru în termen de 15 zile, prin 
intermediul Judecătoriei Criuleni, sediul Central.
Preşedintele şedinţei,
judecătorul                                  /semnătura/                      Romina Ţurcan
Copia justă
Confirmă judecătorul                                                             Romina Ţurcan 