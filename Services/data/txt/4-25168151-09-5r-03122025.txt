Dosarul nr. 5r-873/2025                                                                                                                                    
nr. PIGD: 4-25168151-09-5r-03122025 
                                      H O TĂR Â R E
                                       în numele Legii
11 decembrie 2025                                                                                                                          or. 
Fălești
Judecătoria Bălți (sediul Fălești) în componența
preşedintelui de şedinţă, judecător Lilia Trocin          
grefier Lungu Mariana
examinând, în şedinţă de judecată publică, contestația lui Tonofrei Tatiana depusă în 
cadrul procesului contravențional intentat în privința sa conform art. 47 1 alin. (1) Cod 
contravenţional al RM,-                                     c o n s t a t ă:
        I. La data de 17.11.2025, Tonofrei Tatiana a depus contestație în cadrul procesului 
contravențional intentat în privința sa conform art. 47 1 alin. (1) Cod contravenţional al RM, 
prin care solicită anularea procesului-verbal cu privire la contravenție și a deciziei de 
sancționare din data de 05.08.2025, cu încetarea procesului contravențional în legătură cu 
lipsa faptei contravenționale.
În motivarea contestației, contestatara a menționat că, la data de 05.08.2025 în 
*****, agentul constatator ar fi stabilit precum că ar fi implicat în contravenţia de corupere 
electorală pasivă, în calitate de alegător, pentru a participa la referendumul constituţional 
şi alegerile prezidenţiale din 20.10.2024. Se invocă faptul precum că ar fi acceptat o sumă 
de bani prin intermediul aplicaţiei bancare PSB pentru a exercita votul în anumit fel, în 
favoarea unui bloc politic.
Pentru aceste presupuse fapte i s-a aplicat o sancțiune cu amendă semnificativă.
Nu își recunoaște vina și nu este de acord cu procesul verbal şi decizia de 
sancţionare, considerând că a fost adoptată contrar prevederilor legale şi în contradicţie 
totală cu circumstanţele de fapt.
Notă 1: Dacă în procesul verbal la compartimentul 18 apare semnătura sa, precum 
că ar fi recunoscut contravenţia, solicită a fi considerată o eroare dat fiind că intenţia a fost 
de a semna doar că a luat cunoştinţă cu pornirea procesului contravenţional.
Notă 2: În situaţia în care a achitat amenda, menţionează că prin acest fapt categoric 
nu recunoaște vina şi fapta contravenţională. Achitarea amenzii s-a efectuat pentru a 
preveni unele pagube mai mari, a evita blocarea conturilor sau surselor de plată (pensie, 
salariu etc) şi a nu admite situaţia de a lipsi familia de ultimele surse de existenţă.
Menţionează că tot procesul a derulat în regim de urgenţă maximă, iar agentul 
constatator a examinat procesul, efectiv, în lipsa sa, nu i-a explicat drepturile şi obligaţiile, 
nu i-a asigurat dreptul la apărare, nu i-a asigurat, după caz, serviciile unui interpret, nu i-a 
explicat esenţa faptei imputate şi nu i-a prezentat nicio probă care ar confirma acest fapt, a 
întocmit procesul verbal cu grave erori de conţinut, a ameninţat cu probleme şi mai mari şi 
dosare penale în caz de nesupunere. În tot procesul de constatare a acestei presupuse 
contravenţii a fost supus/ă unui tratament umilitor şi degradant, fapt care a afectat atât pe 
el/ea, cât şi întreaga familie. 
Această omisiune ridică dubii referitoare la respectarea în speţă a prevederilor 
art.425 şi 442 alin. (1) Cod contravențional, ori în situaţia respectivă este dificil de stabilit 
care a fost materialul probator pe care l-a utilizat agentul constatator la formularea 
concluziilor cu privire la faptele indicate în procesul verbal contravenţional. Menţionează 
că omisiunea enunţată de rând cu celelalte enunţate, apreciate în ansamblul lor au fost în 
măsură să afecteze echitatea procedurii în cauza dată.
Procesul verbal cu privire la contravenţie reprezintă un act probator al unei 
contravenţii şi trebuie să conţină menţiunile prevăzute la art. 443 Cod contravenţional. 
Lipsa elementelor care trebuie să figureze în procesul verbal atrage nulitatea acestuia
Menţionează că procesul verbal s-a întocmit cu grave erori de formă şi conţinut. 
Unul din elementele de bază ale procesului verbal este locul şi timpul săvârşirii faptei 
contravenţionale.
Agentul constatator nu a indicat exact locul şi timpul sau perioada comiterii faptei 
contravenţionale. 
De menţionat faptul că potrivit Curţii Europene, încălcările de lege comise în cadrul 
procesului nu trebuie reparate în detrimentul persoanei trase la răspundere 
contravenţională. Omisiunile respective, aşa cum va fi elucidat în alineatele ce succed, au 
afectat în mod esenţial modul în care în prezenta speţă agenţii statului au înţeles să 
răstoarne prezumţia de nevinovăţie, ceea ce potrivit art. 445 alin. (2) CC determină 
nulitatea procesului verbal cu privire la contravenţie şi a deciziei agentului constatator. 
Menţionează că agentul constatator, care potrivit dispoziţiilor legale enunţate, era 
obligat să desfăşoare toate acţiunile pentru constatarea faptei contravenţionale, întocmind 
în acest sens un proces verbal cu privire la contravenţie, în care trebuia să individualizeze 
inclusiv fapta şi pedeapsa, s-a limitat doar la o întocmire formală a PV cu emiterea deciziei 
asupra cauzei contravenţionale. 
Agentul constatator nu a examinat obiectiv materialul contravenţional şi nu a 
elucidat toate aspectele speţei şi acumulat probe, care ar fi demonstrat vinovăţia 
contravenientei.
Potrivit deciziei de sancţionare ar fi acceptat personal bani pentru a exercita într-un 
mod anume votul la alegeri. Aceste concluzii sunt false şi abuzive. 
Nu este există nicio probă, cel puţin care să fie prezentată cine anume i-a dat bani, 
care persoană fizică? O aplicaţie bancară nu poate fi subiect al contravenţiei. Nu este 
menţionat timpul acceptării banilor. Nu este probat care a fost scopul transferului banilor. 
Nu este probat dacă aceşti bani au ajuns anume la ea. Nu este probat dacă aceşti bani au 
fost ridicaţi. Nu este probată legătura cauzală între o aplicaţie bancară, un mesaj de la o 
aplicaţie bancară şi alegerile. Nu este probată acceptarea participării la alegeri din interes 
material. Nu este probat faptul că anumiţi bani au avut scopul influențării opiniei la alegeri. 
Nu este răsturnată ipoteza unei simple donaţii sau unui simplu transfer bancar.
Unica pretinsă probă a poliţiei ar fi o oarecare listă precum că există un mesaj de la o 
bancă străină pe un număr de telefon precum că ar fi existat un transfer, date care nici nu 
au fost verificate corespunzător. Dar nici aceste pretinse probe nu au fost prezentate. 
Prin urmare, fapta încriminată este bazată doar pe nişte constatări subiective 
personale ale agentului constatator. 
La decizia de sancţionare nu a fost anexată niciun material probator care ar 
demonstra componenţa contravenţiei de la art. 471 Cod contravenţional. 
Agentul de constatare a admis un grav abuz în acest sens, aplicând o sancţiune 
pentru o faptă care nu constituie element constitutive ale contravenţiei.
Simpla indicare în procesul verbal cu privire la contravenţie a articolului, care 
prevede o sancţiune, nu presupune şi nici nu demonstrează comiterea contravenţiei de 
către contravenient, iar lipsa probelor afectează în mod esenţial fondul cauzei.
Cu referire la cele expuse supra, constată că, agentul constatator nu a asigurat 
realizarea scopului legii contravenţionale, neelucidând pe deplin, obiectiv şi sub toate 
aspectele circumstanţele cazului dat.
Menţionează că în cauza CtEDO Anghel vs. Romania (Hotărârea din 4 octombrie 
2007, par. 50) cu referire la cauza (Ozturk împotriva Germaniei, Hotărârea din 21 februarie 
1984, seria A nr. 73, pag. 19, par. 52) Curtea a menţionat că încadrarea de contravenţie dată 
de dreptul intern nu este hotărâtoare în sensul aplicabilităţii art. 6 alin. 1 din Convenţie, 
indicaţiile pe care le oferă dreptul intern neavând decât o valoare relativă. în aceeaşi cauză, 
stabilind violarea art. 6 CEDO, cu referire la încălcarea prezumţiei de nevinovăţie, Curtea a 
notat că instanţele sesizate asupra temeiniciei contestaţiei, cu toate că nu au decis anticipat 
asupra verdictului mai înainte de a fi confirmat prin sentinţele lor temeinicia procesului-
verbal întocmit de poliţistul C., au aşteptat ca reclamantul să inverseze prezumţia de 
legalitate şi de temeinicie a procesului-verbal în litigiu, raportând proba contrarie la 
expunerea faptelor stabilită în procesul-verbal al agentului constatator.
În ordinea celor menţionate, reţine că existenţa faptei contravenţionale şi comiterea 
acesteia cu vinovăţie de către persoana specificată în procesul verbal contravenţional, 
trebuie să fie demonstrate potrivit principiului dincolo de orice dubiu rezonabil. 
Se constată că în speţă, prezumţia de nevinovăţie de care se bucură acuzatul 
contravenţional în acest caz nu a fost răsturnată.
Din motivele expuse în prezenta contestaţie, deoarece în speţă procesul verbal cu 
privire la contravenţie este lovit de nulitate absolută, dar şi în lipsa unor probe care să 
demonstreze potrivit principiului dincolo de orice dubiu rezonabil, persistenţa la speţă a 
faptei contravenţionale şi a comiterii ei de către acuzatul contravenţional, prezumţia de 
nevinovăţie nu a fost răsturnată, ajung la concluzia că procesul contravenţional urmează a 
fi încetat, în legătură cu nulitatea acestuia şi anulată decizia de sancţionare din motiv că nu 
este întrunită fapta contravenţiei stabilită la art. 240 alin. (1) Cod contravenţional.
Respectarea drepturilor omului şi a libertăţilor fundamentale constituie însăşi 
esenţa unei societăţi democratice, iar obligaţia statului de a se conforma cu bună-credinţă 
obligaţiilor asumate constituie un principiu fundamental al răspunderii internaţionale a 
statelor. 
Această obligaţie generală, este impusă tuturor organelor de drept, care trebuie să 
se asigure că activitatea lor, urmează să o realizeze în limitele şi în concordanţă cu legea 
fundamentală existentă, totodată, să asigure calitatea legislaţiei. 
Urmare a celor menţionate mai sus, solicită admiterea integrală a contestaţiei.
În drept contestația a fost întemeiată pe prevederile art. 6 CEDO, art. 20, 21 din 
Constituţie, art. 5, 7, 381, 384, 441, 443, 445, 448, 446, 454, 462 Cod contravenţional.
II. În ședința de judecată, contestatara, nu s-a prezentat, deși a fost legal citată 
despre ședința de judecată, nici nu a comunicat motivele absenței. 
Conform art. 382 alin. (1)-(2), (4)-(5) Codul contravențional, citarea este o acţiune 
procedurală prin care autoritatea competentă să soluţioneze cauza contravenţională asigură 
prezentarea persoanei în faţa sa pentru desfăşurarea normală a procesului contravenţional. 
Citarea se face prin invitaţie scrisă, care se înmînează de către autoritatea competentă sau se 
expediază prin poştă, prin notă telefonică sau telegrafică, prin telefax, prin poştă electronică 
sau prin alt mijloc în cazul în care autoritatea poate dovedi că citaţia a fost primită sau a fost 
transmisă persoanei citate, dar aceasta a refuzat să o primească. Persoana este obligată să se 
prezinte la data, ora şi în locul indicate în citaţie. În cazul imposibilităţii de a se prezenta, 
persoana este obligată să informeze organul respectiv, indicînd motivul, precum şi să convină 
data şi ora cînd se va putea prezenta.În cazul în care nu anunţă autoritatea despre 
imposibilitatea de a se prezenta la data, ora şi în locul indicate în citaţie ori în cazul în care 
nu se prezintă nemotivat, persoana poate fi supusă amenzii judiciare, în conformitate cu art. 
201 din Codul de procedură penală, sau aducerii silite. Neprezentarea nemotivată a persoanei 
nu împiedică examinarea cauzei.
Potrivit prevederilor art. 455 alin. (1) Cod contravențional, ședinţa de judecare a 
cauzei contravenţionale are loc cu citarea părţilor, în modul prevăzut de prezentul cod.
 (3) Neprezentarea în şedinţă a făptuitorului sau a victimei, legal citate, fără motive 
întemeiate nu împiedică judecarea cauzei contravenţionale.
Instanța reține că în acest sens este pertinentă practica CtEDO care în cauza 
Ponomariov vs. Ucraina a evidenţiat că ţine de obligaţia părţilor de a se interesa, la intervale 
rezonabile, de stadiul procesului de care ele au cunoştinţă. În plus, CtEDO reaminteşte că 
un stat nu poate fi considerat răspunzător atunci când o parte, citată legal şi informată 
despre obiectul cauzei, renunţă în mod expres la dreptul de a se prezenta în instanţă şi de a 
se apăra (Cauza Poitrimol împotriva Franţei, Hotărârea din 23 noiembrie 1993, seria A nr. 
211-K. p. 13, § 31). Atitudinea reclamanţilor ar echivala cu o renunţare la dreptul de a 
apărea în instanţă.
Agentul constatator Bumbac Andrei în ședința de judecată nu s-a prezentat, dar a 
depus referință în formă scrisă pe marginea contestației în care a menționat următoarele: 
De către organul de urmărire penală Direcția Generală a CNA a fost pornită cauza 
penală pe baza semnelor constitutive a infracțiunii prevăzute de art. 181 3 Cod penal, 
finanțarea partidelor politice, a grupurilor de inițiativă, a concurenților electorali sau a 
participanților la referendum din surse interzise de lege săvârșită în proporții mari, 
examinată de Procuratura Anticorupție.
În cadrul examinării cauzei penale menționate de către organele de drept a R. 
Moldova, a fost stabilit că cet. Ilan Șor constituind și devenind conducătorul unui grup 
criminal organizat și alte persoane din anturajul său, au pus la cale un plan infracțional de 
sporire a influenței sale politice asupra sistemului puterii de stat în R. Moldova, finanțarea 
ilegală a concurenților electorali, manifestat prin racolarea unor conducători, membri, 
simpatizanți de partid, grupuri de inițiativă, viitori concurenți electorali, promițându-le în 
schimbul loialității și promovării intereselor sale politice, remunerări financiare în 
proporții deosebit de mari în așa măsură încât să influențeze rezultatele scrutinelor 
electorale.
Astfel, pe întreg teritoriul țării, după o schemă bine conturată, repartizată pe regiuni, 
raioane, localități, au fost organizate grupuri de persoane, președinți de oficii, brigadieri, 
negociatori, curieri, executori care desfășurau diferite activități infracționale și anume cu 
racolarea alegătorilor, acumularea datelor cu caracter personal, precum și suportul 
informațional privind instalarea aplicației mobile de tip banking-PSB a băncii comerciale 
PromsveaziBank din Federația Rusă, prin intermediul cărora au fost oferiți și dați bani, 
inclusiv prin transferuri bancare, persoanelor cu drept de vot din țară, care și-au exprimat 
acordul de a oferi datele cu caracter personal pentru a fi remunerați financiar, în scopul 
determinării exercitării într-un anumit mod a drepturilor electorale.
În cadrul examinării cauzei penale menționate supra, pentru stabilirea și 
identificarea tuturor participanților, au fost autorizate măsuri speciale de investigații-
identificarea abonatului sau utilizatorului rețelelor de comunicații electronice naționale 
Orange, Moldcell, Moldtelecom, în scopul documentării acțiunilor ilegale ale subiecților 
implicați. Toate măsurile speciale de investigații au fost autorizate la judecătorul de 
instrucție, conform prevederilor legislației în vigoare, ca urmare s-a stabilit că persoanele 
de pe teritoriul țării care au pretins, acceptat și primit bani și alte bunuri cu scop de a 
exercitat dreptul său electoral, de a vota în favoarea unor sau altor candidați, despre care 
erau informați prin intermediul persoanelor afiliate lui Ilan Șor în cadrul scrutinelor 
electorale.
În sectorul financiar-bancar din R. Moldova din cauza sancțiunilor prin care se 
operează transferurile bancare internaționale, nu pot fi efectuate tranzacții cu băncile 
comerciale din Rusia, de unde și a apărut necesitatea instalării aplicației banking PSB în 
telefonie mobilă, motivul fiind că este imposibil de a efectua transferuri de bani prin alte 
modalități, banii pentru coruperea alegătorilor puteau fi aduși în R. Moldova doar fizic și 
prin aplicația banking PSB.
Astfel, în cadrul examinării comunicațiilor electronice a fost stabilit că 
contravenienta, în perioada anului 2024, a primit câteva SMS-uri de la banca comercială 
PSB și nu de la persoane fizice prin intermediul băncii comerciale PSB.
Din materialele acumulate nu s-a constatat vreo circumstanță, care să excludă 
caracterul contravențional al faptei sau care înlătură răspunderea contravențională și 
anume ajunge la concluzia că, contravenienta a pretins, a acceptat și primit, personal sau 
prin mijlocitor, mijloace bănești, bunuri sau privilegii sub orice formă, care nu i se cuvin, 
pentru sine sau pentru o altă persoană, în scopul exercitării sau al neexercitării unor 
drepturi electorale în cadrul alegerilor din 20.10.2024.
Astfel, consideră că în acțiunile contravenientei se întrunesc elementele 
contravenției prevăzute de art. 47 1 al. 1) Cod contravențional, pretinderea, acceptarea sau 
primirea, personal sau prin mijlocitor, de către un alegător a bunurilor, serviciilor, 
privilegiilor sau avantajelor sub orice formă, care nu i se cuvin, pentru sine sau pentru o 
altă persoană, în scopul exercitării sau al neexercitării unor drepturi electorale în cadrul 
alegerilor, inclusiv al alegerilor regionale, dacă fapta nu constituie infracțiune, fiind 
întocmit procesul verbal cu privire la contravenție cu aplicarea sancțiunii sub formă de 
amendă.
II. Lecturând poziția părților, cercetând materialele dosarului, analizând probele din 
punct de vedere al pertinenţei, concludenţei, utilităţii şi veridicităţii lor, iar ansamblul 
probelor – din punct de vedere al coroborării lor, instanța consideră contestația este 
neîntemeiată și urmează a fi respinsă din următoarele considerente. 
Conform art.458 alin.(1) Cod contravențional, examinând cauza contravențională, 
instanța de judecată este obligată să determine: 
a) caracterul veridic al contravenției imputate; 
b) existența cauzelor care înlătură caracterul contravențional al faptei; c) vinovăția 
persoanei în a cărei privință a fost pornit procesul contravențional; 
d) existența circumstanțelor atenuante şi/sau agravante; e) necesitatea sancționării 
şi, după caz, caracterul sancțiunii contravenționale; 
f) alte aspecte importante pentru soluționarea justă a cauzei 
În conformitate cu art.8 alin.(2) din Codul contravențional, este supusă răspunderii 
contravenționale numai persoana care a săvîrșit cu intenție sau din imprudență o faptă 
prevăzută de legea contravențională. 
 În conformitate cu prevederile art.10 Cod contravențional, constituie contravenție 
fapta - acțiunea sau inacțiunea - ilicită, cu un grad de pericol social mai redus decît 
infracțiunea, săvîrșită cu vinovăție, care atentează la valorile sociale ocrotite de lege, este 
prevăzută de prezentul cod și este pasibilă de sancțiune contravențională. 
 Conform art.381 alin. (4) Cod contravențional, autoritatea competentă să 
soluționeze cauza contravențională are obligația de a lua toate măsurile prevăzute de lege 
pentru cercetarea sub toate aspectele, completă și obiectivă, a circumstanțelor cauzei, de a 
evidenția atât circumstanțele care dovedesc vinovăția persoanei, cât și cele care 
dezvinovățesc persoana în a cărei privință a fost pornit proces contravențional, precum și 
circumstanțele atenuante sau agravante. 
 În conformitate cu art.440 alin.(1) Cod contravențional, constatarea faptei 
contravenționale înseamnă activitatea, desfășurată de agentul constatator, de colectare și de 
administrare a probelor privind existența contravenției, de încheiere a procesul verbal cu 
privire la contravenție, de aplicare a sancțiunii contravenționale sau de trimitere, a dosarului, 
după caz, funcționarului abilitat să examineze cauza contravențională, din cadrul autorității 
din care face parte agentul constatator, în instanța de judecată sau în alt organ spre 
soluționare. 
 În conformitate cu art.442 alin.(1) Cod contravențional, procesul-verbal cu privire la 
contravenție este un act prin care se individualizează fapta ilicită și se identifică făptuitorul. 
Procesul-verbal se încheie de agentul constatator pe baza constatărilor personale și a 
probelor acumulate, în prezența făptuitorului sau în absența lui. 
 Conform art.453 alin.(3) Cod Contravențional, instanța de judecată apreciază 
probele, potrivit convingerii sale pe care și-a format-o, cercetînd toate probele cercetate în 
raport cu circumstanțele constatate ale cauzei și călăuzindu- se de lege. Totodată, instanța de 
judecată la înfăptuirea justiției se bazează pe probele prezentate de părți și nu este abilitată 
cu dreptul de a colecta desinestătător probe, întru verificarea argumentelor invocate de către 
participanții la proces. 
Potrivit art. 395 al. 2) Cod contravențional, instanța judecă:
2) contestaţiile împotriva deciziilor autorităţilor competente să soluţioneze cauzele 
contravenţionale, procurorului.
(11) Contestaţia împotriva deciziei în cauza contravenţională se examinează de către 
instanţa de judecată în a cărei rază teritorială activează autoritatea competentă sau 
procurorul care a emis decizia ori de către instanţa de la locul unde îşi are sediul autoritatea 
competentă, pentru cazurile prevăzute la art.394 alin.(1 1). Contestaţia împotriva deciziei în 
cauza contravenţională prevăzută în capitolul XIII din cartea întâi se examinează de către 
instanţa de judecată în a cărei raze teritorială a fost săvârşită contravenţia.
Potrivit art. 448 Cod contravențional „(1) Contravenienta, victima sau reprezentantul 
acestora, procurorul, dacă este parte în cauza contravențională, în cazul în care nu sunt de 
acord cu decizia agentului constatator sau în cazul când aceasta a fost emisă cu încălcarea 
normelor procesuale stabilite de prezentul cod, sunt în drept să conteste decizia emisă supra 
cauzei contravenționale. Termenul de contestare a deciziei este de 15 zile de la data emiterii 
acesteia sau, pentru părțile care nu au fost prezente la ședința de examinare a cauzei 
contravenționale, de la data înmânării copiei de pe decizia respectivă în condițiile art. 447 
alin. (8). (…) (4) Contestația împotriva deciziei emise asupra cauzei contravenționale se 
depune la autoritatea din care face parte agentul constatator care a examinat cauza. În cel 
mult 3 zile de la data depunerii, agentul constatator expediază contestația și dosarul cauzei 
contravenționale în instanța de judecată competentă”.
           Curtea Constituțională a emis decizia nr. 1 la 21.01.2025 de inadmisibilitate a 
sesizărilor privind excepțiile de neconstituționalitate a unor prevederi din art. 47 1 
din Codul contravențional, pronunțându-se pe marginea multiplelor sesizări privind 
excepția de neconstituționalitate ridicate în cadrul unor cauze similare conexe. 
         Astfel, Curtea a reținut următoarele la pct. 303-323  din decizia nr. 1 din 21.01.2025:
303. Examinând excepţiile de neconstituţionalitate, Curtea observă că autorii pun în 
discuţie următoarele chestiuni: (i) dacă la adoptarea normei contestate Parlamentul a 
respectat procedura de adoptare a actului legislativ; (ii) dacă norma prevăzută la articolul 
471 alin. (1) din Cod este formulată cu suficientă precizie; (iii) dacă limitele sancțiunii 
prevăzute pentru comiterea contravenției permit o individualizare în funcție de 
circumstanțele cauzei; (iv) dacă sancțiunea prevăzută pentru comiterea contravenției este 
una disproporționată; (v) dacă la stabilirea clauzei de impunitate, prevăzută la alineatul (3) 
al articolului 47 1, legislatorul a admis o neconcordanță cu articolele 26 și 384 din Codul 
contravențional.
           304. Referitor la respectarea de către Parlament a procedurii de adoptare a normei 
contestate, Curtea reține că, potrivit Constituției, Parlamentul trebuie să respecte anumite 
condiţii atunci când adoptă o lege organică, cum ar fi cvorumul decizional, votul majorităţii 
deputaţilor aleşi, cel puţin două lecturi, trimiterea legii spre promulgare şi publicarea legii în 
Monitorul Oficial (articolele 74 alin.(1), (4) şi 76). Cu privire la alte reguli de ordin 
procedural, în jurisprudenţa sa, Curtea a reţinut că acestea sunt susceptibile să fie supuse 
controlului de constituţionalitate doar în măsura în care se demonstrează că încălcarea unei 
asemenea prevederi ar echivala cu încălcarea unuia dintre principiile constituţionale 
fundamentale privind procedura de adoptare a legilor. În acest context, pentru a asigura un 
remediu efectiv împotriva viciilor de procedură care au fost admise eventual de Parlament la 
adoptarea legilor, Curtea şi-a extins competenţa la examinarea respectării regulilor 
parlamentare stabilite expres de Constituţie, precum şi a regulilor care rezultă în mod 
implicit din Constituţie (a se vedea DCC nr.109 din 29 septembrie 2020, § 22; a se 
vedea, mutatis mutandis, HCC nr.14 din 27 aprilie 2021, §§ 30-31). În această cauză, Curtea 
observă că autorii sesizărilor nu au argumentat care principiu constituţional care 
guvernează desfăşurarea procedurilor parlamentare a fost încălcat. Curtea poate verifica o 
prevedere contestată din perspectiva Constituţiei, nu din perspectiva corespunderii acesteia 
cu alte legi (e.g. Legea nr. 100 din 22 decembrie 2017 cu privire la actele normative). Autorii 
excepțiilor nu pun în discuţie o problemă de constituţionalitate. Prin urmare, acest capăt al 
sesizărilor este inadmisibil.
305. Referitor la pretinsa lipsă de precizie a termenilor „pretinderea", „acceptarea" și 
„primirea" de la alin. (1) al articolului 47 1, Curtea reaminteşte că preeminenţa dreptului 
presupune, inter alia, asigurarea legalităţii şi a certitudinii juridice. În special în materie 
penală, dispoziţiile articolului 22 din Constituţie, împreună cu prevederile articolului 7 din 
Convenţia Europeană a Drepturilor Omului, garantează principiul legalităţii incriminării şi a 
pedepsei penale (nullum crimen, nulla poena sine lege). Curtea a constatat în jurisprudența sa 
că caracterul general al legii contravenționale şi scopul pedepsei, care este atât de a pedepsi, 
cât şi de a preveni, sunt suficiente pentru a arăta că sunt aplicabile principii similare celor 
două legi: contravențională şi penală (a se vedea HCC nr. 10 din 10 mai 2016, §§ 47-48; DCC 
nr. 74 din 6 iulie 2023, § 29).
             306. Autorii invocă faptul că nu este clar prin ce metode o persoană ar putea 
„pretinde" foloase necuvenite și că legea nu face o distincție între termenul „acceptare" și 
„primire" a bunurilor.
            307. Curtea notează că destinatarul legii poate stabili sensul prevederii contestate prin 
aplicarea simplă a regulilor de interpretare lingvistică, pornind de la sensul uzual al 
cuvintelor criticate (a se vedea DCC nr.76 din 27 iunie 2024, § 27).
           308. În jurisprudența sa, Curtea a reținut că legea penală nu poate să exceleze în texte 
explicative. Oricât de clar ar fi redactată o normă juridică, în orice sistem de drept există un 
element inevitabil de interpretare judiciară, inclusiv într-o normă de drept penal. Astfel, rolul 
decizional conferit instanţelor de judecată urmăreşte tocmai înlăturarea dubiilor ce persistă 
cu ocazia interpretării normelor (a se vedea DCC nr. 58 din 22 aprilie 2021, § 21; DCC nr. 78 
din 16 iunie 2022, § 25).
            309. Curtea observă că criticile autorilor se referă la chestiuni de interpretare şi de 
aplicare a legii. Totuşi, aceste chestiuni nu ţin de competenţa Curţii Constituţionale. Această 
competenţă le revine, prin definiţie, instanţelor de judecată (a se vedea DCC nr.172 din 7 
decembrie 2023, § 18).
            310. Referitor la sintagma „exercitarea sau neexercitarea unor drepturi 
electorale", care nu ar prevedea un mecanism de verificare a modului în care persoana 
și-a exercitat votul, Curtea menționează că articolul 47 1 alin. (1) descrie doar fapta, nu 
şi urmarea prejudiciabilă. Altfel spus, contravenţia în discuţie este una formală și nu obligă 
autoritățile să verifice dacă alegătorul a votat pentru candidatul sau pentru partidul politic 
care l-a corupt. Curtea consideră că existența unui astfel de mecanism ar contraveni 
caracterului secret al votului, garantat de articolul 38 din Constituție.
311. Din aceste considerente, Curtea constată că dispozițiile contestate nu afectează 
articolul 22 în coroborare cu articolele 1 alin.(3) şi 23 alin.(2) din Constituţie, din perspectiva 
argumentelor invocate în sesizări.
312. Referitor la critica de neconstituționalitate a limitelor amenzii prevăzute la 
articolul 47 1 alin. (1) din Codul contravențional, în jurisprudenţa sa, Curtea a notat că 
articolul 20 din Constituţie devine incident atunci când este afectat principiul individualizării 
sancţiunii. Legislatorul nu poate reglementa o sancţiune astfel încât să lipsească instanţa de 
judecată de posibilitatea de a o individualiza în mod efectiv şi rezonabil. Limitarea rolului 
instanţei de judecată lipseşte de substanţă garanţiile dreptului la un proces echitabil, 
consacrat de articolele 20 din Constituţie şi 6 din Convenţia Europeană (a se vedea HCC nr.18 
din 30 iunie 2020, § 40, § 109).
313. Curtea notează că fapta de corupere electorală pasivă prevăzută la articolul 
471 alin. (1) din Codul contravențional se sancționează cu amendă în mărime de la 500 la 750 
de unități convenționale.
             314. În acest caz, Curtea observă că diferența dintre limita minimă și cea maximă este 
de 250 unități convenționale. Astfel, Curtea reține că există o diferență suficientă între limita 
minimă și limita maximă a sancțiunii, care îi permite agentului constatator și instanței de 
judecată să individualizeze amenda în funcție de circumstanțele precise ale faptei comise (a 
se vedea, a contrario, HCC nr. 18 din 30 iunie 2020). Mai mult, diferențele dintre limitele 
sancțiunii contravenționale în discuție sunt comparabile cu diferențele dintre limitele 
sancțiunilor pentru comiterea altor contravenții stabilite de legislator. Acestea nu restrâng 
competența instanţei de judecată de a exercita un control de jurisdicţie deplină în privinţa 
individualizării şi aprecierii proporționalității sancțiunii prin raportare la circumstanțele 
cazului și nu contravin articolului 20 din Constituţie.
             315. Referitor la incidența articolului 46 din Constituție, autorii excepțiilor au afirmat 
că amenda prevăzută de articolul 47 1 alin. (1) din Codul contravențional este una excesivă și 
nu este proporțională cu gravitatea faptei comise, în comparație cu alte încălcări din 
domeniul dreptului electoral.
             316. Cu privire la amenzi, Curtea Europeană a menționat că acestea trebuie 
considerate imixtiuni în dreptul de proprietate al contravenientei, pentru că lipsesc persoana 
vizată de o parte din patrimoniul său, i.e. de suma de bani pe care trebuie să o plătească (a se 
vedea Mamidakis v. Grecia, 11 ianuarie 2007, § 44; S.C. Complex Herta Import Export S.R.L. 
Lipova v. România, 18 iunie 2013, § 31).
             317. Curtea notează că votul secret şi liber exprimat al alegătorilor constituie 
elementul de bază al alegerilor libere şi democratice şi al dreptului de vot. Coruperea 
alegătorilor sau vânzarea voturilor sunt incompatibile cu conceptul alegerii democratice şi 
printr-un vot liber exprimat de către cetăţeni a organelor reprezentative şi fraudează 
competiţia bazată pe idei şi pe programe politice desfăşurată între partidele politice şi între 
candidaţi (a se vedea HCC nr. 25 din 28 noiembrie 2024, § 102).
            318. Astfel, sancționarea coruperii alegătorilor urmărește scopul asigurării integrității 
și caracterului democratic al proceselor electorale prin exercitarea necondiționată a 
drepturilor electorale. Prin urmare, politica penală a Parlamentului urmăreşte să descurajeze 
actele de corupţie electorală, inclusiv prin stabilirea unui sistem efectiv de sancțiuni.
            319. Curtea reamintește că incriminarea faptelor, stabilirea pedepsei pentru acestea, 
precum şi regimul executării acestora țin de competența Parlamentului şi se bazează pe 
rațiuni de politică penală. Parlamentul posedă, în acest sens, o marjă discreționară, în măsura 
în care nu afectează de o manieră nejustificată drepturile fundamentale ale persoanei și 
respectă principiile constituționale (a se vedea, mutatis mutandis, DCC nr. 49 din 31 mai 
2018, § 29; DCC nr. 88 din 12 septembrie 2019, § 19, DCC nr. 54 din 2 iunie 2020, § 28). Totuși, 
această marjă discreționară a legislatorului nu trebuie să afecteze principiul 
proporționalității sancțiunii aplicate prin raportare la fapta contravențională și la 
circumstanțele cazului. Parlamentul trebuie să estimeze, in abstracto, în funcție de o serie de 
criterii, printre care şi frecvența fenomenului infracțional sau gradul de pericol social al 
acestuia, care sunt limitele de pedeapsă potrivite (DCC nr. 124 din 25 noiembrie 2019, § 22).
            320. Curtea observă că Codul contravențional reglementează atât criterii generale de 
individualizare a sancțiunii (articolul 41), circumstanțele atenuante și agravante (articolele 
42 și 43), cât și posibilitatea instanței de judecată de a aplica o sancțiune mai blândă decât 
cea prevăzută de lege (articolul 441).
             321. De asemenea, legislatorul a prevăzut la articolul 47 1 alin. (3) o clauză de 
impunitate în caz de autodenunțare sau contribuire activă la descoperirea ori la 
contracararea săvârșirii faptei de corupere electorală. Deși autorii sesizărilor invocă pretinsa 
neconcordanță dintre mai multe prevederi ale Codului contravențional, care ar face 
imposibilă aplicarea acestei prevederi, Curtea menționează că în cazul liberării persoanei de 
răspundere contravențională conform prevederilor articolului 47 1 alin. (3) din Cod, procesul 
contravențional urmează a fi încetat (articolul 441 alin. (1) lit. h) din Cod).
322. Curtea notează că o pretinsă incompatibilitate sau neconcordanţă între două sau 
mai multe norme infraconstituţionale cuprinse în acte normative distincte sau în acelaşi act 
normativ nu constituie o problemă de constituţionalitate, ci una de interpretare şi aplicare a 
legii. Rezolvarea ei le revine instanţelor de judecată (DCC nr.191 din 21 decembrie 2021, § 19; 
DCC nr.135 din 27 septembrie 2022, § 34).
            323. Astfel, Curtea reţine că prevederile Codului contravențional, inclusiv normele 
contestate, stabilesc garanţii suficiente, apte să asigure individualizarea sancțiunilor în 
fiecare caz particular. Prin urmare, Curtea constată că prin instituirea unor amenzi disuasive 
în cazurile de corupţie electorală nu sunt afectate dispoziţiile articolului 46 din Constituţie.
Din Îndrumarul produs în cadrul proiectului „Consolidarea democrației în 
Moldova prin alegeri incluzive și transparente”, implementat de PNUD Moldova, 
privind instrumentele de prevenire a fraudei și corupției electorale în cadrul 
proceselor electorale, se menționează că, răspunderea penală trebuie privită ca ultimă 
soluție de contracarare a faptelor de corupție politică și electorală, aplicabilă doar atunci 
când celelalte soluții par a fi lipsite de eficacitate. 
Statistic, în cadrul fiecărui scrutin, prin rapoartele de totalizare a rezultatelor 
alegerilor CEC indică la obiectul contestațiilor (sesizărilor) depuse privind acțiuni de 
corupere a alegătorilor, acțiuni de transportare a alegătorilor la secțiile de votare, acțiuni 
de agitație electorală ilegale, utilizarea resurselor administrative de către candidați și 
susținătorii acestora, etc. Cu toate acestea, la acea etapă, în mare parte faptele sesizate nu își 
găseau încadrarea prin prisma reglementării normei materiale în conținutul legislației 
electorale, iar în anumite cazuri nici prin prisma procedurii contravenționale sau celei penale.
Noțiunea de fraudă electorală este descrisă în lucrarea „Preventing and combating 
electoral fraud: Shared experiences and lessons-learned in Romania”, ca o formă a corupției 
specifică procesului electoral, reprezentând o amenințare reală și o provocare pentru 
democrațiile existente. Definiția fraudei electorale sau a corupției este relativă. În termeni 
legali, frauda electorală și incompetența pot fi definite ca fiind toate acțiunile ilegale și 
încălcările legislației electorale. Ambele pot avea loc nu doar în timpul alegerilor, dar și 
în perioada pre- și post-electorală.
Aici se reține, că statul de drept este de neconceput fără respectarea drepturilor şi 
libertăţilor fundamentale ale omului, supremaţia legii şi un sistem democratic, care poate fi 
asigurat, în primul rând, prin organizarea, desfăşurarea şi totalizarea rezultatelor alegerilor 
în corespundere cu anumite standarde, principii democratice.
Democrația implică desfăşurarea unor alegeri libere şi corecte, crearea unui mediu 
politic în care cetăţenii să aibă posibilitatea de a participa în mod activ în procesul de luare 
a deciziilor.
Dreptul de a alege şi a fi ales este recunoscut şi garantat de Constituția Republicii 
Moldova, și reprezintă baza fiecărei societăți democratice. În acest sens, Declaraţia 
Universală a Drepturilor Omului, adoptată şi proclamată de Adunarea Generală a ONU, în 
art. 21 stipulează că orice persoană are dreptul de a lua parte la conducerea treburilor 
publice ale țării sale, fie direct, fie prin reprezentanți liber aleşi; orice persoană are dreptul 
de acces egal la funcțiile publice din ţara sa; voinţa poporului trebuie să constituie baza 
puterii de stat; această voinţă trebuie să fie exprimată prin alegeri nefalsificate, care să aibă 
loc în mod periodic prin sufragiu universal, egal şi exprimat prin vot secret sau urmând o 
procedură echivalentă care să asigure libertatea votului.
Alegerile reprezintă actul de transmitere a puterii de la cetățean la reprezentanții 
săi, procedura de formare a unui organ de stat sau învestirea unei persoane cu atribuții 
publice, realizată prin intermediul votului, în condițiile în care pentru obținerea 
mandatului respectiv sânt propuse două sau mai multe candidaturi, ele vizează acțiunile 
cetățenilor, partidelor şi altor organizații socialpolitice, organelor electorale şi altor organe 
de stat, orientate spre întocmirea listelor electorale, desemnarea şi înregistrarea 
candidaților, efectuarea agitației electorale, votarea şi constatarea rezultatelor votării, 
precum şi alte acţiuni electorale realizate în conformitate cu legislaţia în vigoare.
Alegerile constituie o formă a suveranităţii unui popor şi principiul de bază al 
democraţiilor reprezentative.
Prin alegeri libere şi corecte se asigură legitimitatea politică fără de care guvernările 
democratice pot fi eficiente. Potrivit art. 2 al. 1) din Constituţia Republicii Moldova, 
suveranitatea naţională aparţine poporului Republicii Moldova, care o exercită în mod direct 
şi prin organele sale reprezentative, în formele stabilite de Constituţie. 
Iar potrivit art. 38 al. 1) din Constituție, voinţa poporului constituie baza puterii de 
stat. Această voinţă se exprimă prin alegeri libere, care au loc în mod periodic prin sufragiu 
universal, egal, direct, secret şi liber exprimat.
 Coruperea procesului electoral încalcă flagrant principiile date, mai ales a votului 
liber exprimat, ce afectează grav credibilitatea corectitudinii și libertății desfăşurării 
alegerilor, subminând întreg sistemul democratic. În orice scrutin electoral există o 
concurență între candidații care aspiră la ocuparea funcțiilor elective. Concurenții în 
alegeri, de regulă, prin programele lor electorale, propun soluţii diferite asupra 
principalelor probleme din societate şi fiecare din candidați doreşte să obţină încrederea, 
dar și voturile alegătorilor. Uneori concurenţii sunt tentaţi de a încălca legislaţia în vigoare, 
pentru a se menţine la putere sau pentru a accede la putere, inclusiv prin acțiuni 
reprobabile de corupere a alegătorilor.
Conform materialelor dosarului, se constată că, la 05.08.2025 de către agentul 
constatator al Inspectoratului de Poliție Fălești, Bumbac Andrei, a fost întocmit procesul-
verbal cu privire la contravenție și emisă decizia de sancționare a lui Tonofrei Tatiana în 
temeiul art. 471 alin. (1) Cod contravențional, pentru faptul că, pe parcursul anului 2024, în 
*****, a acceptat bunuri, servicii sub orice formă, care nu i se cuvin  în scopul exercitării sau 
neexercitării drepturilor electorale în cadrul alegerilor din 20.10.2024, pentru ce i s-a 
aplicat  sancțiune cu amendă în mărime de 500 unități convenționale.
La data de 17.11.2025, nefiind de acord cu decizia agentului constatator, 
contravenienta a depus contestație, solicitând anularea procesului, deciziei și încetarea 
procesului din lipsa faptei contravenționale.
Procesul verbal cu privire la contravenție a fost încheiat în absența persoanei, fapt 
menționat în procesul verbal cu privire la contravenție, fiind expediat prin poșta terestră la 
adresa contravenientei. Vreo dovadă de recepționare a copiei procesului verbal și deciziei 
de sancționare la materialele dosarului nu se regăsește.
Astfel, se constată că contestația a fost depusă în termenul prevăzut la art. 448 Cod 
contravențional.
Norma articolului 47 1 alin. (1) Cod contravențional, în vigoare din 15.08.2024 
prevede: pretinderea, acceptarea sau primirea, personal sau prin mijlocitor, de către un 
alegător a bunurilor, serviciilor, privilegiilor sau avantajelor sub orice formă, care nu i se 
cuvin, pentru sine sau pentru o altă persoană, în scopul exercitării sau al neexercitării unor 
drepturi electorale în cadrul alegerilor, inclusiv al alegerilor regionale, dacă fapta nu 
constituie infracțiune, se sancționează cu amendă de la 500 la 750 de unități convenționale. 
Potrivit doctrinei juridice, coruperea electorală pasivă se consumă din momentul 
comiterii uneia dintre modalitățile normative care desemnează faptele prejudiciabile, adică 
din momentul pretinderii, acceptării sau primirii, personal sau prin mijlocitor, de către un 
alegător a bunurilor, serviciilor, privilegiilor sau avantajelor sub orice formă, care nu i se 
cuvin, pentru sine sau pentru o altă persoană, în scopul exercitării sau al neexercitării unor 
drepturi electorale în cadrul alegerilor, inclusiv al alegerilor regionale, dacă fapta nu 
constituie infracțiune. 
 Obiectul juridic al contravenției prevăzute de art.47 1 alin.(1) Cod Contravențional, 
reprezintă relațiile sociale care asigură desfășurarea corectă, liberă și democratică a 
alegerilor, integritatea procesului electoral și libertatea de exprimare a voinței alegătorului.
În speță, contestatara, fiind persoana care are dreptul de vot (cetățean al Republicii 
Moldova cu drept electoral), și care are capacitate de exercițiu, este subiect al contravenției 
de corupere electorală pasivă. 
Latura obiectivă a contravenției prevăzute de art.47 1 alin.(1) Cod Contravențional, 
se manifestă prin una sau cumulul de acțiuni de pretindere, primire sau acceptare a unor 
avantaje materiale.
Unde, pretinderea este solicitarea expresă sau tacită a bunurilor/avantajelor; 
acceptarea – constituie consimțământul de a primi ceva (fie explicit, fie prin comportament 
pasiv); iar primirea este încasarea efectivă a bunurilor, banilor, serviciilor, privilegiilor sau 
altor avantaje necuvenite. 
Aici, instanța reține că, prin procesul-verbal cu privire la contravenție contestat în 
cauză, persoanei în privința căreia a fost pornit procesul contravențional i s-a imputat 
pretinderea/acceptarea mijloacelor bănești prin aplicația PSB.
Procesul verbal cu privire la contravenție a fost încheiat în prezența contravenientei, 
care l-a semnat menționând că nu este de acord, însă careva explicații la caz, nu a făcut.
           Prin urmare, instanța va da aprecierea acțiunilor contravenientei sub aspectul dacă a 
fost sau nu dovedita vinovăția acestuia în comiterea contravenției de corupere pasivă în 
formă de primire/acceptare a bunurilor, banilor, serviciilor, privilegiilor sau altor avantaje 
necuvenite. 
În prezenta cauză, agentul constatator,  a prezentat extrasul din procesul-verbal 
privind consemnarea măsurii speciale de investigație – identificarea abonatului sau a 
utilizatorului unei rețele de comunicații electronice din 09.12.2024 la care au fost anexate 
purtătorul de informații CD de tip DVD-R cu rezultatele obținute de la furnizorul serviciilor 
de telefonie mobilă S.A. „Moldcell” din care rezultă că în perioada 11.09.2024-
04.10.2024 la numărul de telefon *****, care prin măsurile speciale de investigații a 
fost identificat ca fiind deținut și folosit de către Tonofrei Tatiana, IDNP *****, au 
parvenit  mesaje/transferuri. 
Instanța ține să indice că, din înscrisurile prezentate instanței (încheierea nr.13-
7920/2024 din 22.10.2024), se reține că, în cadrul urmăririi penale s-au ridicat informațiile 
de la furnizorii de servicii de telecomunicație S.A. ”Moldcell” privind aplicația mobilă ”PSB” 
și/sau ”ПСБ” care aparține Băncii Comerciale ”Promsveazibank”, inclusiv și în scopul 
identificării circumstanțelor și cercului persoanelor care desfășoară activitatea 
infracțională manifestată prin colectarea datelor cu caracter personal ce asigură 
deschiderea conturilor bancare peste hotarele Republicii Moldova, precum și suportul 
informațional privind instalarea aplicației mobile de tip banking ”PSB”, prin intermediul 
căreia sânt oferiți și dați bani, inclusiv și prin transferuri bancare și alte modalități, 
alegătorilor și susținătorilor în vederea determinării exercitării într-un anumit mod a 
drepturilor electorale în cadrul alegerilor prezidențiale și a referendumului constituțional 
din 20 octombrie 2024. 
 Iar mesaje, sms-uri, inclusiv de tip bics și A2P poartă un caracter financiar între 
agentul economic, la caz Banca Comercială ”Promsveazibank” din Federația Rusă, și 
persoana fizică, fapt constatat de către Serviciul de Informații și Securitatea Republicii 
Moldova și de către organul de urmărire penală în urma efectuării măsurilor speciale de 
investigații. 
Prin urmare, indiferent de faptul dacă au fost sau nu ridicate mijloacele bănești de 
către contestatară, latura obiectivă a contravenției prevăzută de art. 47 1 alin. (1) Cod 
contravențional a fost realizată prin acceptarea/primirea bunurilor ce nu i se cuvin prin 
intermediul aplicației electronică a Băncii Comerciale ”Promsveazibank” (PSB). 
 Or, contravenienta, menționând că nu se face vinovată de săvârșirea 
contravenției imputate nu aduce nici un argument plauzibil în susținerea contestației. Or, 
actul de corupere electorală a fost realizat prin intermediul unei aplicații mobile, a cărei 
descărcare și utilizare presupun accesarea telefonului personal al petiționarului, fapt ce 
implică o acțiune voluntară din partea acestuia. 
Se mai constată că multiple mesaje au fost expediat destinatarei în perioada 
11.09.2024-04.10.2024, ulterior intrării în vigoare a Legii nr. 230 din 31 iulie 2024 pentru 
modificarea unor acte normative, publicată în Monitorul Oficial al Republicii Moldova nr. 
355–357, art. 559,  în vigoare din 15.08.2024.
           Astfel, argumentul apărării precum că timpul comiterii faptei nu este indicat concret, 
nu poate duce la nulitatea procesului-verbal cu privire la contravenție, deoarece mesajele 
au parvenit în perioada de timp, indicată în procesul verbal cu privire la contravenție.
          Așa dar, se reține potrivit probatoriului prezentat că, de către Inspectoratul național 
de securitate publică a IGP a fost inițiat procesul contravențional nr. RAP01433516 cu 
privire la acțiunile unor persoane implicate în fapte de pretindere, acceptare sau primire, 
personal sau prin mijlocitori, de către un alegător a bunurilor, serviciilor, privilegiilor sau 
avantajelor sub orice formă ce nu i se cuvine, pentru sine sau pentru o altă persoană, în 
scopul exercitării sau al neexercitării unor drepturi electorale în cadrul scrutinului 
electoral și referendumului republican constituțional din toamna anului 2024, printre care 
și 1188 persoane din raionul Fălești, iar materialele fiind  expediate în adresa 
Inspectoratului de poliție Fălești, potrivit prevederilor art. 393 alin.(2) Cod 
contravențional. 
  Or, potrivit art. 399 al. 1) Cod contravențional, cauza contravenţională se 
soluţionează de agentul constatator în a cărui rază teritorială a fost săvîrşită contravenţia. 
Acesta poate aplica sancţiunile prevăzute în partea specială a cărţii întâi în limitele 
competenţei şi numai în exerciţiul funcţiunii.
(2) Agentul constatator poate constata contravenţii ale căror constatare, 
soluţionare şi sancţionare sînt atribuite competenţei unor alte organe. În astfel de 
cazuri, agentul va remite organelor respective procesele-verbale de constatare a 
contravenţiilor.
Iar potrivit art. 440 al. 1) Cod contravențional, constatarea faptei contravenţionale 
înseamnă activitatea, desfăşurată de agentul constatator, de colectare şi de administrare a 
probelor privind existenţa contravenţiei, de încheiere a deciziei privind examinarea 
contravenţiei în temeiul constatării agentului constatator sau procesului-verbal cu privire la 
contravenţie, de aplicare a sancţiunii contravenţionale sau de trimitere, a dosarului, după 
caz, funcţionarului abilitat să examineze cauza contravenţională, din cadrul autorităţii din 
care face parte agentul constatator, în instanţa de judecată sau în alt organ spre soluţionare.
Astfel, în temeiul acestor prevederi (399 al. 2) CC), în opinia instanței, 
înscrisurile/probele obținute de Inspectoratul național de securitate publică a IGP și 
expediate în adresa Inspectoratului de Poliție Fălești sunt relevante, or, potrivit 
organigramei Inspectoratului General de Poliție (IGP), Inspectoratul de Poliție Fălești este o 
subdiviziune, o structură teritorială din cadrul IGP, iar dublarea acțiunilor agentului 
constatator, prin prisma Codului contravențional, în special art. 399 al. 2) Cod 
contravențional, nu este indicată. 
Acțiunile agentului constatator din cadrul Inspectoratului de Poliție Fălești, fiind o 
continuitate a acțiunilor de constatare a agentului constatator din cadrul INSP a IGP sau 
altor structuri de stat.  
Reieșind din prevederile art. 440 alin.(2) Cod contravențional, agentul constatator 
este sesizat prin plîngere sau denunţ ori se autosesizează cînd dispune de informaţii suficiente 
pentru a considera cu un grad înalt de probabilitate că este comisă o contravenţie fie prin 
constatarea faptei contravenţionale.
Instanța mai reține că, în cadrul unei cauze penale conexe, în baza ordonanțelor 
motivate ale procurorului și a încheierilor emise de Judecătoria Chișinău, au fost autorizate 
măsuri speciale de investigație în temeiul cărora a fost colectată informație de la furnizorii 
de comunicații electronice, inclusiv S.A. ”Moldcell”, privind conexiunile cu aplicația mobilă 
”PSB”. 
Aceste măsuri speciale de investigații, desfășurate cu respectarea strictă a 
prevederilor art.1384 Cod procedură penală, au relevat o asociere direct între numărul SIM 
identificat ca fiind înregistrat pe numele petentului și mesaje recepționate de la aplicația 
mobilă ”PSB”. 
 Prin urmare constatarea tehnică nu poate fi trecută cu vederea, întrucât indică o 
interacțiune efectivă - fie voluntară, fie prin intermediere - între telefonul mobil asociat 
contestatarei și infrastructura digitală a instituției bancare ruse. 
Întrucât, în lipsa unor explicații rezonabile de utilizare a telefonului de către o terță 
persoană, transferul din partea rudelor, instalări accidentale, instanța nu poate admite 
ipoteza unei simple coincidențe sau erori tehnice, cu atât mai mult cu cât contestatara nu 
invocă nici un temei concret susceptibil de a explica natura acestor interacțiuni. Or, 
instanța nu va reține ca una plauzibilă și convingătoare explicația simplă a contravenientei 
precum că nu a primit mijloace financiare de pe aplicația PSB și nu a fost influențată de 
nimeni la alegeri.
În aceiași ordine de idei, potrivit pct. 310 din decizia Curții Constituționale 
nr.1 de inadmisibilitate privind excepțiile de neconstituționalitate a unor prevederi 
din articolul 47 1 din Codul Contravențional din 21.01.2025, Curtea menționează că, 
articolul 47 1 alin.(1) descrie doar fapta, nu și urmarea prejudiciabilă. Altfel spus, 
contravenția nu obligă autoritățile să verifice dacă alegătorul a votat pentru 
candidatul sau pentru partidul politic care l-a corupt. Curtea consideră că existența unui 
astfel de mecanism ar contraveni caracterului secret al votului, garantat de articolul 38 din 
Constituție. 
 Argumentele contravenientei privind lipsa în acțiunile sale a elementelor 
constitutive ale contravenției prevăzute la art.47 1 alin.(1) Cod contravențional și că nu a 
fost demonstrată vinovăția sa, instanța le apreciază ca fiind declarative, or, circumstanțele 
referitoare la atingerea rezultatului scontat, nu influențează asupra calificării juridice a 
acțiunilor contravenientei, iar pentru realizarea laturii obiective a contravenției de 
corupere electorală pasivă este suficientă săvârșirea uneia din acțiunile alternative 
prevăzute la art.47 1 Cod contravențional, în speță contravenția consumându-se în 
momentul acceptării/primirii mesajelor financiare/transferurilor mijloacelor bănești prin 
aplicația PSB la numărul său de telefon în perioada indicată.
Instanța de judecată, examinând în cumul totalitatea probelor, conchide că vina lui 
Tonofrei Tatiana în comiterea contravenției prevăzute de art.47 1 al. 1) Cod 
contravențional este deplin dovedită prin înscrisurile anexate: 
-Procesul-verbal cu privire la contravenție seria/nr.MAI06 374674 din 
05.08.2025 perfectat în privința lui Tonofrei Tatiana conform art. 47 1 al. 1) Cod 
contravențional; 
- Încheierea nr.13-7920/2024 din 22.10.2024, emisă de Judecătoria Chișinău, 
sediul Ciocana și a mandatului judecătoresc din data de 22.10.2024 prin care s-a autorizat 
măsurile speciale de investigații, și anume colectarea de informații de la furnizorii de 
servicii de comunicații mobile –S.A.Moldcell, privind aplicația mobilă cu identificatorul 
PSB și/sau ПСБ (Federația Rusă) ce aparține Băncii Comerciale Promsveazibank din 
Federația Rusă, pentru perioada 1.01.2024-22.10.2024, etc.,  
-Ordonanța privind autorizarea măsurii speciale de investigații din 
22.10.2024, prin care s-a dispus efectuarea măsurilor speciale de instigații – colectarea 
de informații de la furnizorii de servicii de comunicații electronice S. A. „Moldcell” privind 
aplicația mobilă cu identificatorul „PSB” și sau ПСБ (Federația Rusă) ce aparține Băncii 
Comerciale Promsveazibank (ПСБ Промсвязьбанк) din Federația Rusă, pentru perioada 
de timp 01.01.2024 – până la momentul executării, etc.;
-Încheierea nr.13-2236/2025 din 01.04.2025, emisă de Judecătoria Chișinău, 
sediul Ciocana și a mandatului judecătoresc din data de 01.04.2025, emisă la demersul 
procurorului din Procuraturii Anticorupție, prin care s-a autorizat folosirea datelor 
obținute în urma efectuării măsurilor speciale de investigații, din cauza penală 
2023970322 în cauza contravențională RAP01 433516, și anume: Ordonanța Procuraturii 
Anticorupție din 22.10.2024, emisă în cadrul cauzei penale nr. 2023970322, prin care a fost 
dispusă efectuarea măsurii speciale de investigație colectarea de informații de la furnizorii de 
servicii de comunicații electronice - S.A. „Moldcell”, privind aplicația mobilă cu identificatorul 
„PSB” și sau ПСБ (Federația Rusă) ce aparține Băncii Comerciale Promsveazibank (ПСБ 
Промсвязьбанк) din Federația Rusă, pentru perioada de timp 01.01.2024 – până la 
momentul executării, și anume a informației disponibile, generate sau procesate în cadrul 
furnizării propriilor servicii de comunicații electronice inclusiv de roaming, necesare pentru 
identificarea și urmărirea sursei de comunicații electronice, pentru identificarea destinației, a 
tipului, a datei, a orei și a duratei comunicației electronice, pentru identificarea 
echipamentului de comunicații electronice al utilizatorului sau a altui dispozitiv utilizat 
pentru comunicație, pentru identificarea coordonatelor echipamentului terminal de 
comunicații mobile, informație, privind serviciile de comunicații electronice prestate 
utilizatorului; sursa de comunicații electronice (numărul de telefon al apelantului sau adresa 
de internet protocol (IP)); destinația comunicației electronice (numărul de telefon al 
apelatului, sau adresa de internet protocol (IP); numărul de telefon spre care este 
redirecționat apelul); tipul, data, ora și durata comunicației electronice, inclusiv ale 
tentativelor de apel eșuate; echipamentul de comunicații electronice al utilizatorului sau un 
alt dispozitiv utilizat pentru comunicație (identificatorul internațional al echipamentului 
mobil (IMEI) al apelantului și cel al apelatului; adresa media acces control (adresa MAC) a 
echipamentului de acces la serviciile fixe amplasat în locația clientului (CPE); în cazul 
serviciilor preplătite anonime - data și ora la care a fost inițial activat serviciul și denumirea 
locației (Cell ID) din care a fost activat serviciul); locația echipamentului de comunicații 
mobile (denumirea locației (Cell ID) de la începutul comunicației; locația geografică a celulei 
prin referință la denumirea locației, în perioada în care datele sunt reținute); adresele fizice 
de prestare a serviciului fix. Încheierea și mandatul judecătorului de instrucție a Judecătoriei 
Chișinău, sediul Ciocana din 22.10.2024 cu nr. 13-7921/2024, privind autorizarea efectuării 
măsurii speciale de investigație - colectarea de informații de la furnizorii de servicii de 
comunicații electronice - S.A „Moldcell”, privind aplicația mobilă cu identificatorul „PSB” 
și/sau IICБ (Federația Rusă) ce aparține Băncii Comerciale Promsvcazibank (IICB 
Промсвязьбанк) din Federația Rusă, pentru perioada de timp 01.01.2024 - până la 
22.10.2024; 
-Procesul-verbal privind consemnarea măsurii speciale de investigații din 
06.11.2024 colectarea informației de la furnizorii de servicii de comunicații electronice S.A. 
„Moldcell”, a conexiunilor aplicației mobile cu identificatorul „PSB” ce aparține băncii 
Comerciale Promsveazibank din Federația Rusă, către și sau cu abonații operatorului 
național de telefonie mobilă S.A. „Moldcell”, serviciile de telecomunicații prestate acestuia, 
inclusiv informația privind convorbirile telefonice de intrare/ieșire efectuate prin intermediul 
telefonului înregistrat pe numele acestuia, cu indicarea (numărul de telefon al apelantului, 
numele, prenumele și domiciliul abonatului sau utilizatorului înregistrat), destinația 
comunicației (numărul de telefon al apelantului sau numărul la care apelul a fost rulat, 
redirecționat; numele, prenumele, domiciliul abonatului sau utilizatorului respectiv), data, 
ora și durata comunicației, inclusiv tentativele de apel eșuate, echipamentul de comunicații al 
utilizatorului sau alt dispozitiv utilizat pentru comunicație (IMEI al telefonului mobil, 
denumirea locației Cell ID), locația geografică a celulei, când și unde a fost activată cartela 
sim respectivă, care este magazinul sau distribuitorul acestei cartele sim și locația acestuia, 
pentru perioada: 01.01.2024-22.10.2024. Măsura specială de investigații a fost autorizată de 
judecătorul de instrucție din Judecătoria Chișinău, sediul Ciocana, Alina Gorceac la data de 
21.10.2024. 
Informația recepționată a fost transmisă pe un purtător de informații CD de tip DVD-
R, anexă la proces.
În urma examinării informației recepționate cu referință la identificatorul PSB ce 
aparține băncii Comerciale Promsveazibank din Federația Rusă către și sau cu abonații 
operatorului național de telefonie mobilă S.A. „Moldcell” de către șeful S1 a DIA a INI al IGP, 
comisarul Mihai Curoș, a fost efectuată analiza operațională a informației prezentate, în 
rezultatul cărui fapt a fost constatat că, aceasta prezintă interes pentru cauza penală, 
respectiv a fost întocmit un raport motivat în acest sens, care este atașat la prezentul proces 
verbal.
Procesul verbal în cauză este întocmit de către ofițerul principal de investigații al 
secției nr. 2 a DIISCOP a INI a IGP, comisarul Mihai Mocanu;
-Ordonanța procurorului delegat în Procuratura Anticorupție, Cristina 
Carajeleascov din 08.11.2024 privind aprecierea pertinenței rezultatelor măsurii 
speciale de investigații - colectarea de informații de la furnizorii de servicii de 
comunicații electronice privind aplicația mobilă cu identificatorul PSB și/sau PICE, pentru 
perioada 01.01.2024 - 22.10.2024 de la operatorul SA „Moldcell”. 
-Ordonanța privind autorizarea măsurii speciale de investigații din 
19.11.2024 prin care s-a dispus efectuarea în cadrul cauzei penale nr. 2023970322 a 
măsurii speciale de investigații – identificarea abonatului sau a utilizatorului unei rețele 
de comunicații electronice de la furnizorul de servicii de comunicații electronice  S. A. 
„Moldcell”, etc.; 
- Procesul-verbal privind consemnarea măsurii speciale de investigații din 
09.12.2024,  identificarea abonatului sau a utilizatorului unei rețele de comunicații 
electronice, deservite de operatorul de telefonie mobilă S.A.„Moldcell” în privința numerelor 
SIM unice, care au utilizat și/sau utilizează sau au avut careva conexiuni cu aplicația mobilă 
cu identificatorul  PSB ce aparține băncii Comerciale Promsveazibank din Federația Rusă, cu 
specificarea numărului de utilizatori și sms-uri primite de fiecare dintre aceștia, pentru 
fiecare companie de telecomunicații în parte , pe contul cărora au fost depuse mijloace 
bănești și/sau au primit sms-uri în adresa sa din partea identificatorului PSB, numerele unice 
constituind rezultatul efectuării măsurii speciale de investigație : colectarea informației de la 
furnizorii de servicii de telecomunicații electronice, autorizată de judecătorul de instrucție în 
Judecătoria Chișinău, sediul Ciocana, Alina Gorceac la data de 21.10.2024. 
Măsura specială de investigații a fost dispusă de către Procurorul delegat în 
Procuratura Anticorupție, Cristina Carajeleascov, prin ordonanța privind autorizarea măsurii 
speciale de investigații din 19.11.2024 în cauza penală nr. 2023970322, executarea fiind pusă 
în sarcina membrilor grupului de urmărire penală.
Informația recepționată a fost trecută pe un CD de tip DVD-R, împachetat în plic, 
anexă a procesului dat, perfectat de către ofițerul principal de investigații al secției nr. 2 a 
DIISCOP a INI a IGP, comisarul Mihai Mocanu;
-extras din fișierul Fălești din informația furnizată de S.A. „Moldcell”, stocată pe 
purtătorul de informații CD de tip DVD-R, anexă la procesul verbal privind consemnarea 
măsurii speciale de investigații din 09.12.2024,  identificarea abonatului sau a 
utilizatorului,  din care rezultă că în perioada 11.09.2024-04.10.2024  la numărul de 
telefon *****, care prin măsurile speciale de investigații a fost identificat ca fiind 
deținut și folosit de către Tonofrei Tatiana, IDNP *****, au parvenit  
mesaje/transferuri. 
Potrivit raportului Inspectoratului Național de Investigații, reiese că urmare a 
analizei informațiilor obținute în cadrul măsurilor speciale de investigații efectuate în cadrul 
cauzei penale nr. 2023970322, fiind inclus în grupul de lucru de urmărire penală, s-a stabilit 
că mai multe persoane, o parte în curs de identificare, identitatea celorlalți fiind deja 
stabilită, în perioada anului 2024, au desfășurat diverse acțiuni ilegale care au avut ca 
consecință influențarea rezultatelor scrutinului electoral și Referendumului republican 
constituțional din toamna anului 2024, manifestate prin primirea de către persoanele 
nominalizate supra, a bunurilor, serviciilor, privilegiilor sau avantajelor sub mai multe forme, 
care nu li se cuvin, inclusiv a transferurilor bancare, pentru sine sau pentru alte persoane, în 
scopul exercitării într-un anumit mod sau neexercitării unor drepturi electorale în cadrul 
alegerilor nominalizate mai sus, prin utilizarea mijloacelor financiare de proveniență 
dubioasă iar bunurile provenind din surse nedeclarate si/sau ilegale. De asemenea, 
alegătorilor și susținătorilor li s-a oferit diferite sume de bani prin transferuri bancare și alte 
metode, inclusiv prin aplicația PSB a băncii ruse Promsvyazbank. Scopul acestor acțiuni a fost 
coruperea masivă a alegătorilor pentru influențarea alegerilor prezidențiale și a 
Referendumului republican constituțional din toamna anului 2024, prin determinarea și 
influențarea alegătorilor din toate raioanele și municipiile din Republica Moldova, să își 
exercite dreptul electoral pentru un anumit candidat desemnat precum și să adopte o 
anumită opțiune în cadrul Referendumului.
În urma examinării raportului Inspectoratului Național de Investigații, în care se 
reflectă că din investigațiile pe cauza penală nr. 2023970322, s-a conturat indici ai 
contravenției prevăzută de art. 47 1 Cod contravențional, corupere electorală pasivă,  s-a 
dispus sesizarea instituției competente în vederea examinării acestora. 
 Astfel, la 07.04.2025, Inspectoratul Național de Securitate Publică, prin prisma art. 
393 alin. (2) Cod contravențional, a remis în adresa Inspectoratului de Poliție Fălești 
materialele și probele acumulate în cadrul procesului contravențional nr. RAP01433516, 
inițiat la 21.03.2025, cu privire la acțiunile unor persoane implicate în fapte de pretindere, 
acceptare, sau primire, personal sau prin mijlocitor, de către un alegător a bunurilor, 
serviciilor, privilegiilor sau avantajelor sub orice formă, care nu i se cuvin, pentru sine sau 
pentru o altă persoană, în scopul exercitării sau al neexercitării unor drepturi electorale în 
cadrul scrutinului electoral și Referendumului republican constituțional din toamna anului 
2024.
 Respectiv, în baza tuturor înscrisurilor prezentate, agentul constatator a constatat 
în faptele lui Tonofrei Tatiana contravenția prevăzută la art. 471 Cod contravențional.
În această ordine de idei, instanța reține că, agentul constatator a făcut dovadă stării 
de fapt prin înscrisurile depuse la dosar, prezentate, cercetate în ședință și apreciate de 
instanță, iar încheierea procesului-verbal cu privire la contravenție este temeinică. 
Sub acest aspect instanța conchide că, față de probele administrate în cauză 
prezumția de legalitate a actului administrativ, din care decurge prezumția de autenticitate 
și prezumția de veridicitate, nu au fost răsturnate în cazul de față, în condițiile în care 
săvârșirea faptei contravenționale a fost constatată pe baza constatărilor personale a 
agentului constatator și a probelor acumulate, iar contravenientei i-a fost dată posibilitatea 
de a face dovada contrarie celor consemnate în procesul-verbal cu privire la contravenție, 
însă nu a reușit să răstoarne prezumția de legalitate, valabilitate și autenticitate de care se 
bucură actul contestat.
În consolidarea acestei poziții, instanța de judecată remarcă că, procesului-verbal cu 
privire la contravenție, fiind întocmit de un organ al statului aflat în exercițiul funcțiunii, 
trebuie sa i se recunoască valoarea probatorie sub aspectul constatării stării de fapt, ca 
efect al triplei prezumții de autenticitate, veridicitate și legalitate. 
 În acest sens este de menționat că, în jurisprudența CEDO s-a reținut în mod 
constant că prezumțiile nu sunt, în principiu, contrare Convenției. În așa mod Curtea a 
constatat anterior că, prezumțiile de fapt și de drept se regăsesc în orice sistem de drept. În 
principiu, Convenția nu derogă de la acestea, însă în materie penală obligă statele 
contractante să nu depășească un anumit prag. În special, articolul 6 § 2 impune statelor să 
aibă în vedere aceste prezumții, aceasta în limite rezonabile, ținând cont de gravitatea 
faptelor și păstrând dreptul la apărare (Salabiaku împotriva Franței, hotărârea din 7 
octombrie 1988, seria A, nr. 141- A, pag. 15, pct. 28; Telfner împotriva Austriei, nr. 
33501/96, pct. 16, 20 martie 2001). 61. În circumstanțele descrise supra, instanța 
consideră că agentul constatator a examinat cauza sub toate aspectele, iar vinovăția 
contravenientei în comiterea contravenției prevăzută de art.47 1 alin.(1) Cod 
contravențional, reținută în sarcina sa prin procesul-verbal cu privire la contravenție, a fost 
integral dovedită prin probele pertinente și concludente prezentate de către agentul 
constatator și cercetate în cadrul ședinței de judecată.
Prin urmare acțiunile lui Tonofrei Tatiana corect au fost încadrate în conformitate 
cu art. 47 1 alin.(1) Cod contravențional, coruperea electorală pasivă cu indicii: acceptarea, 
personal sau prin mijlocitor, de către un alegător al bunurilor, serviciilor, privilegiilor sau 
avantajelor sub orice, formă, care nu i se cuvin pentru sine sau pentru o altă persoană, în 
scopul exercitării sau al neexercitării unor drepturi electorale în cadrul alegerilor, inclusiv al 
alegerilor regionale, dacă fapta nu constituie infracțiune. 
La caz, în contestația depusă împotriva procesului verbal cu privire la contravenție 
și decizia de sancționare, contravenienta nu a prezentat nici o probă în susținerea poziției 
sale, limitându-se la invocarea formală a unor neajunsuri. De aceea, în opinia instanței de 
judecată, nu sunt temeiuri de a pune la îndoială corectitudinea acțiunilor agentului 
constatator și legalitatea procesului verbal și a deciziei contestate. Or, conform 
prevederilor art. 8 alin. (2) din Codul contravențional, persoana care a săvârșit cu intenție 
sau din imprudență o faptă prevăzută de legea contravențională este supusă răspunderii 
contravenționale.
În speță, instanța constată că în cadrul cauzei contravenționale a fost respectat 
principiul dreptății, contrar alegațiilor contravenientei, iar agentul constatator a întreprins 
toate măsurile necesare, în vederea stabilirii vinovăției contravenientei și elucidării cauzei 
date, or probele anexate de către agent la dosar dovedesc pe deplin vinovăția 
contravenientei în comiterea contravenției prevăzute de art. 47 1 alin. (1) Cod 
contravențional.
Instanța apreciază ca declarativ argumentul contestatarei precum că nu este de 
acord cu actul întocmit de către agentul constatator, dat fiind faptul că nu a comis 
contravenția de care este învinuit, or această poziție de către instanță este privită ca fiind o 
metodă de apărare în condițiile în care la materialele cauzei există probe pertinente și 
concludente care în ansamblu, din punct de vedere al coroborării lor, dovedesc săvârșirea 
faptei imputate.
Mai mult, nerecunoașterea vinei de către contravenient, reprezintă în principal un 
drept al contravenientei de a nu se auto-incrimina, garantat de art. 6 CEDO.
Argumentele contestatarei privind lipsa în acțiunile sale a elementelor constitutive 
ale contravenției prevăzute la art.47 1 alin.(1) din Codul contravențional, instanța le 
apreciază ca fiind declarative, or, circumstanțele referitoare la atingerea rezultatului 
scontat, nu influențează asupra calificării juridice a acțiunilor contravenientei, iar pentru 
realizarea laturii obiective a contravenției de corupere electorală pasivă este suficientă 
săvârșirea uneia din acțiunile alternative prevăzute la art. 47 1 alin.(1) din Codul 
contravențional, în speță contravenția consumându-se în momentul pretinderii a bunurilor, 
serviciilor, privilegiilor sau avantajelor sub orice formă, care nu i se cuvin, pentru sine sau 
pentru o altă persoană, în scopul exercitării sau al neexercitării unor drepturi electorale în 
cadrul alegerilor.
Totodată, instanța reține că actul de corupere electorală a fost realizat prin 
intermediul unei aplicații mobile, a cărei descărcare și utilizare presupun accesarea 
telefonului personal al contestatarei, fapt ce implică o acțiune voluntară din partea 
acestuia.
Studiind procesul-verbal cu privire la contravenție seria și nr. MAI06 374674 din 
05.08.2025 prin prisma art. 442 și 443 Cod contravențional, instanța îl găsește ca fiind 
întocmit cu respectarea prevederilor indicate, neexistând cazuri de nulitate absolută ce ar 
putea fi invocate din oficiu. 
În consecință, instanța constată că forța probantă a actului atacat nu a fost 
înlăturată, el bucurându-se în continuare de prezumția de legalitate și temeinicie instituită 
de lege în favoarea sa. 
Cu privire la sancțiunea aplicată de către agentul constatator, instanța apreciază că, 
aceasta a fost aplicată în limitele impuse de art. 34 alin. (2) Codul contravențional și în 
limitele stabilite de art. 471 alin. (1) Cod contravențional.
Instanța conchide că, față de probele administrate în cauză, prezumția de legalitate a 
actului administrativ, din care decurge prezumția de autenticitate și prezumția de 
veridicitate nu au fost răsturnate în cazul de față, în condițiile în care săvârșirea faptei 
contravenționale a fost constatată pe baza constatărilor personale a agentului constatator 
și a probelor acumulate. În ipostaza creată și descrisă supra, vinovăția contravenientei în 
săvârșirea contravenției și-a găsit deplină confirmare prin probele administrate în latura 
pretinderii/acceptării, care în ansamblu coroborează între ele, se completează unele pe 
altele, nu trezesc nici o îndoială și dovedesc cert cele expuse mai sus.
Cu referire la faptul că sancțiunea este semnificativă, se atestă că instanța 
examinează contestația în limita solicitărilor. Prin contestația depusă, contestatara, deși 
face referire la ceea că sancțiunea este semnificativă pentru ea, nu prezintă careva probe ce 
ar permite instanței să revizuiască sancțiunea și, prin prisma art. 44 1  Cod contravențional 
să aplice o sancțiune sub limita prevăzută de lege. 
            Or, pedeapsa se aplică, conform art. 44 1 al. 1) Cod contravențional, ținînd cont de 
circumstanţele excepţionale ale cauzei  legate de scopul şi motivele faptei, de rolul 
contravenientului în săvîrşirea contravenţiei, de personalitatea contravenientulu, etc., la caz 
însă nu se identifică careva circumstanțe ce ar permite modificarea sancțiunii în alta mai 
blândă. 
Astfel, instanța constată că criteriile generale de individualizare a sancțiunii 
prevăzute la art. 41 Cod contravențional, circumstanțele atenuante și agravante (articolele 
42 și 43), au fost reținute și respectate.
Or, contravenienta a menționat că nu recunoaște vina și solicită încetarea procesului 
pe faptul că în acțiunile sale n-ar exista faptul contravenției.
 Astfel, nici nu se pune în discuție aplicabilitatea prevederilor art. 47 1 al. 3) Cod 
contravențional, prin care legislatorul a prevăzut  clauza de impunitate în caz de 
autodenunțare sau contribuire activă la descoperirea ori la contracararea săvârșirii faptei 
de corupere electorală, ce ar face posibilă liberarea persoanei de răspundere 
contravențională  cu încetarea procesului contravențional, conform art. 441 alin. (1) lit. h) 
Cod contravențional.
 Contravenienta a avut posibilitate să se pregătească pe marginea acestui proces, fiind 
fixată ședință în termen rezonabil, dispunând de suficient timp să încheie un contract de 
asistență juridică cu vreun avocat, să solicite interpret dacă nu posedă limba în care se 
desfășoară procesul, să solicite să facă cunoștință cu materialele dosarului, dacă nu s-a 
familiarizat cu probele din dosar, să se prezinte în ședința de judecată și să participe efectiv 
la examinarea cauzei intentate în privința sa ca să i se aducă la cunoștință esența învinuirii 
odată ce se declară că nu i s-ar fi explicat pe înțelese, etc. 
   Contravenienta, însă a ales să nu se prezinte în fața instanței, prin ce tacit a renunțat  
la dreptul său la un proces în contradictoriu, limitându-se la critica asupra actului 
procesual emis de agentul constatator, ce se reține de către instanță drept formă de 
apărare aleasă de contravenientă. 
Având în vedere circumstanțele enunțate, instanța de judecată conchide că, în cadrul 
judecării cauzei s-a confirmat netemeinicia contestației prin urmare aceasta va fi respinsă, 
iar decizia de sancționare din 05.08.2025 emisă în privința contravenientei conform art. 
471 alin.(1) Cod Contravențional prin care s-a aplicat amendă în mărime de 500 unități 
convenționale, va fi menținută fără modificări.
În conformitate cu art.448, 458, 462 Cod contravenţional, instanţa de judecată,
                                                                 h o t ă r ă ş t e :
Se respinge contestația depusă de către Tonofrei Tatiana în cadrul procesului 
contravențional intentat în privința sa conform art. 47 1 alin. (1) Cod contravenţional al RM, 
ca fiind neîntemeiată.
Decizia de aplicare a sancțiunii lui Tonofrei Tatiana sub formă de amendă în mărime 
de 500 unități convenționale, ce constituie echivalentul sumei de 25000 (douăzeci și cinci 
mii) lei, emisă pe marginea procesului-verbal cu privire la contravenție seria/nr.MAI06 
374674 din 05.08.2025,  întocmit de către agentul constatator din cadrul Inspectoratul de 
Poliție Fălești, Bumbac Andrei, se menține fără modificări.
            Hotărârea cu drept de recurs  în termen de 15 zile în Curtea de Apel Nord, prin 
intermediul Judecătoriei Bălți (sediul Fălești).
Preşedinte de şedinţă, judecător                                                                                         Lilia Trocin