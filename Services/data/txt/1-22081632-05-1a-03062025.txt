dosar nr.1-22081632-05-1a-03062025     Judecătoria Cahul, judecător M.Bușuleac                                       
 
D  E  C  I  Z  I  E
în numele Legii
12 decembrie 2025                                                                                        mun.Cahul
Completul de judecată al Curţii de Apel Sud sediul Cahul
în componenţa:
preşedintele completului                Vitalie Movilă
judecătorii                           Inga Gorlenco, Evgheni Bancov
cu grefierul                Anastasia Busuioc
cu participarea: 
procurorului Dumitru Calendari
apărătorului avocat    Natalia Saitarlî
      a judecat în şedinţă publică apelurile declarate de inculpatul Beșliu Stepan și de 
avocatul Saitarlî Natalia în interesele inculpatului Beșliu Stepan, împotriva sentinței 
Judecătoriei Cahul sediul Taraclia din 13 mai 2025, pronunțată în cauza penală în privinţa 
inculpatului:
          Beșliu Stepan *****, născut la *****, cetățean al 
R.Moldova, originar și locuitor al *****, neangajat în muncă, 
anterior judecat,      
   acuzat de săvârșirea infracțiunii prevăzută de art.186 alin.(2) lit.c),d)  Cod penal.
Procedura de citare legal executată.
Procurorul s-a pronunţat pentru respingerea apelurilor. 
Apărătorul inculpatului a pledat pentru admiterea apelurilor în sensul declarat.
Cauza a fost examinată de instanţa de fond în termen de la 09.06.2022 până la 
13.05.2025, şi în instanţa de apel în termen de la 03.06.2025 până la 12.12.2025.
Asupra apelului, în baza materialelor din dosar şi argumentelor prezentate în şedinţă, 
Completul de judecată -
C O N S T A T Ă :
1. Prin sentinţa  Judecătoriei Cahul sediul central din 13 mai 2025 s-a hotărât: 
-      Beșliu Stepan se recunoaște vinovat de săvârșirea infracțiunii prevăzută de art.186 
alin.(2) lit.c) Cod penal, stabilindu-i pedeapsa în formă de închisoare pe termen de 2 ani, 
cu executarea pedepsei în penitenciar de tip semiînchis;
-      termenul executării pedepsei inculpatului Beșliu Stepan se va calcula din momentul 
când sentința va deveni executorie;
-      corpurile delicte: o bicicletă, un perforator de model „Edon”, un polizor unghiular 
de model „Edon”, doi saci cu porumb şi măcucă, în total 83,4 kg, şi două lanţuri metalice 
pentru motoferăstrău, ce-i aparțin lui Popa Oleg, recunoscute în calitate de corpuri delicte 
prin ordonanța din 08.02.2021 și restituite părții vătămate, de lăsat în proprietatea 
acestuia.
Cauza a fost examinată de instanța de fond în lipsa inculpatului Beșliu Stepan, care 
prin cerere a solicitat examinarea în lipsă. 
2. Pentru a pronunţa sentinţa instanţa de fond a reţinut ca fiind constatate 
următoarele circumstanţe de fapt: 
în noaptea de 29 spre 30 ianuarie 2021, Beșliu Stepan aflându-se în satul Cucoara, 
raionul Cahul, având intenția de a sustrage bunurile altei persoane, a pătruns în 
gospodăria cet. Popa Oleg, situată în satul *****, raionul Cahul, de unde în mod tainic a 
sustras o bicicletă de tip sport la prețul de 5.000 lei, un polizor unghiular de model 
„Edon” la preţul de 800 lei, un rotopercutor de model „Edon” la preţul de 1200 lei, 90 kg 
de porumb la preţul de 4,5 lei pentru un kg, 30 kg de măcucă la preţul de 4 lei kg, două 
lanţuri pentru motoferăstrău la preţul de 200 lei fiecare, cauzând părții vătămate în total 
un prejudiciu material în sumă de 7.925 lei.
Acțiunile inculpatului Beșliu Stepan au fost încadrate de instanţa de fond în baza 
art.186 alin.(2) lit.c) Cod penal, conform indicilor: „ furt, adică sustragere pe ascuns a 
bunurilor altei persoane, comisă prin pătrundere în încăpere sau în alt loc pentru 
depozitare”.
3. La 30 mai 2025 avocatul Saitarlî Natalia a depus apel în interesele inculpatului 
Beșliu Stepan, prin care solicită casarea sentinței Judecătoriei Cahul sediul central din 13 
mai 2025, rejudecarea cauzei și pronunțarea unei noi hotărâri, prin care Beșliu Stepan să 
fie achitat, deoarece fapta nu întrunește elementele infracțiunii prevăzută de art.186 
alin.(2) lit.c),d) CP. 
În argumentarea apelului avocatul  Saitarlî Natalia a invocat că, probele administrate 
nu sunt susceptibile în sensul jurisprudenței CEDO pentru a justifica existența bănuielii 
rezonabile că Beșliu Stepan ar fi putut comite infracțiunea imputată. Vinovăția lui Beșliu 
S. nu a fost dovedită prin probe indubitabile, fiind constatată lipsa faptei infracțiunii 
prevăzută de art.186 alin.(2) lit.c),d) CP.
4. La 09 iunie 2025 inculpatul Beșliu Stepan a depus apel, prin care solicită casarea 
sentinței Judecătoriei Cahul sediul central din 13 mai 2025, și pronunțarea unei noi 
hotărâri de achitare  
În argumentarea apelului inculpatul a invocat că, instanța nu a examinat cauza sub 
toate aspectele, s-a bazat pe concluzii și presupuneri, fără careva probe care confirmă că 
în noaptea de 29.01.2021 dânsul a fost implicat sau ar fi comis un furt. Instanța nu a luat 
în calcul că infracțiunea este una ușoară și termenul de prescripție a răspunderii penale a 
expirat. Vinovăția nu o recunoaște. A recepționat sentința la 03.06.2025.
5. În şedinţa instanţei de apel apărătorul inculpatului Beșliu Stepan, avocatul 
Saitarlî Natalia, a solicitat admiterea apelului după cum a fost formulat. A menționat că 
Beșliu Stepan a fost învinuit pe baza coincidențelor, în baza lucrurilor pe care le avea 
acasă. Au fost date declarații din partea părții vătămate, din partea soției părții vătămate și 
din partea concubinei inculpatului. Din analiza declarațiilor se constată că, au dispărut 
mai multe lucruri de la Popa Oleg, și din toate lucrurile menționate la Beșliu Stepan au 
fost găsite doar două lucruri: amestec de măcucă și două lanțuri de ferestrău. Celelalte 
lucruri nu au fost găsite la Beșliu Stepan, dar la un depozit, și anume concubina Sava 
Liliana a declarat că au fost găsite acolo. Toate lucrurile furate au fost găsite la depozit, 
dar nu la Beșliu Stepan. Și în baza acestor lucruri nu se poate de constat că anume Beșliu 
Stepan le-a furat și le-a dus în depozit. Cu privire la măcuca amestecată, în declarațiile 
sale partea vătămată Popa Oleg a menționat că a avut măcuca și porumb neamestecate, 
deja la Beșliu Stepan au fost găsite amestecate. Sava Liliana a declarat că a găsit măcuca 
amestecată, dar nu-i aparținea ei, a concretizat că Beșliu Stepan a avut animale și el se 
ocupa de capre și le hrănea. Deci, este clar că putea avea măcuca, deoarece se ocupa de 
animale. Sava Liliana a zis că, la data de 29 ianuarie, seara a consumat mult alcool și s-a 
culcat, și nu știe dacă el putea să meargă undeva ca să fure bunurile de la Popa Oleg. 
Însăși Popa Oleg în declarațiile sale a menționat că, familia Sava Liliana și Beșliu Stepan 
veneau des în ospeție, dar pe data de 29 când a avut loc furtul, câinele foarte tare lătra. 
Astfel, dacă aceste persoane veneau des în ospeție, câinele nu putea să latre. Toate 
probele menționate în dosar nu sunt suficiente pentru a învinui o persoană nevinovată, că 
anume la el a fost găsit măcuca amestecată, furată de la Popa Oleg. Ce ține de 
motoferăstrău, însăși Beșliu Stepan a zis că avea. Solicită pronunțarea unei hotărâri, prin 
care Beșliu Stepan să fie achitat, deoarece fapta incriminată nu întrunește elementele 
infracțiunii prevăzute la art.186 alin. (2) lit.c),d) Cod penal. Când a discutat personal cu 
inculpatul, ultimul i-a comunicat că lua instrumentul de la alte persoane pentru perioada 
necesară și avea lanțuri pentru ca să facă ordine în gospodărie. Ce se referă la apelul 
depus de avocat, pronunțarea a avut loc fără apărător și fără Beșliu Stepan. Sentința a fost 
pronunțată pe 13 mai, dar primită prin poștă la 15 mai. Apelul l-a depus la 30 mai, deci 
termenul de 15 zile a fost respectat, fiind calculat de la ziua următoare după primirea 
sentinței. Nu poate spune dacă a cunoscut despre ziua, când a fost pronunțată sentința. 
Posibil a fost prezentă la altă ședința și nu a fost prezentă la pronunțare, de aceea și a 
menționat, că din momentul primirii sentinței a reușit să depună apelul în termen. Beșliu 
Stepan prin teleconferință trebuia să participe la pronunțarea sentinței. Reiese că, sentința 
a fost transmisă prin poștă, atât dânsei, cât și inculpatului.  
Procurorul în Procuratura de Circumscripţie Sud, Calendari Dumitru, în şedinţa 
instanţei de apel a pledat pentru respingerea apelului inculpatului ca neîntemeiat, şi 
respingerea apelului apărătorului Saitarlî Natalia, ca depus tardiv, motivând prin faptul că 
au fost cercetate probele din care rezultă comiterea furtului de la partea vătămată. 
Ulterior, fiind depistate o partea a bunurilor acestuia și restituite părții vătămate. Nici un 
martor nu invocă imposibilitatea participării inculpatului la comiterea infracțiunii. 
Respectiv, din acele probe administrate și cercetate în instanța de fond, rezultă vinovăția 
inculpatului. Nici concubina inculpatului nu a confirmat existența bunurilor care au fost 
depistate, că ar aparține inculpatului, și poziția apărării este neîntemeiată. Consideră că 
instanța a pronunțat o sentință întemeiată, motivată și legală. Soluția referitor la cererea 
de apel depusă de către inculpat este neîntemeiată și trebuie să fie respinsă. În cea ce 
privește apelul avocatului, consideră că acesta este depus peste termenul prevăzut la 
art.402 CPP și temeiuri pentru repunerea în termen a apelului nu sunt. 
Cauza a fost examinată în instanța de apel în lipsa inculpatului care, fiind escortat în 
sala de judecată a declarat că refuză să participe la examinarea cauzei, a depus cerere de 
examinare în lipsă, or conform art.321 CPP „Judecarea cauzei în lipsa inculpatului poate 
avea loc în cazul când inculpatul solicită judecarea cauzei în lipsa sa”; cît și în lipsa  
părții vătămate Popa Oleg, care a fost legal citat și nu s-a prezentat neîntemeiat în ședința 
de judecată, iar potrivit art.412 alin.(5) Cod de procedură penală, „neprezentarea părţilor 
legal citate în instanţa de apel nu împiedică examinarea cauzei”. 
6. Completul de judecată, audiind părțile, examinând materialele cauzei penale, 
conchide necesitatea respingerii apelului declarat de avocatul Saitarlî Natalia în interesele 
inculpatului ca depus peste termen, și respingerii ca apelului inculpatului Beșliu Stepan, 
ca nefondat, cu menținerea sentinței Judecătoriei Cahul sediul central din 13 mai 2025  
din următoarele considerente. 
Conform art.415 alin.(1) pct.1) lit.c) Cod de procedură penală, “instanţa de apel, 
judecând cauza în ordine de apel, adoptă una din următoarele decizii: respinge apelul, 
menţinând hotărârea atacată, dacă apelul este nefondat”.   
Conform art.414 alin.(1),(2),(3) Cod de procedură penală, „instanţa de apel, 
judecînd apelul, verifică legalitatea şi temeinicia hotărîrii atacate în baza probelor 
examinate de prima instanţă, conform materialelor din cauza penală, şi în baza oricăror 
probe noi prezentate instanţei de apel. (2) Instanţa de apel verifică declaraţiile şi probele 
materiale examinate de prima instanţă prin citirea lor în şedinţa de judecată, cu 
consemnarea în procesul-verbal. (3) În cazul în care declaraţiile persoanelor care au 
fost audiate în prima instanţă se contestă de către părţi, la solicitarea acestora, 
persoanele care le-au depus pot fi audiate în instanţa de apel conform regulilor generale 
pentru examinarea cauzelor în primă instanţă”.  
Probe noi la examinarea cauzei în instanţa de apel nu au fost administrate, şi nici n-
au fost cercetate suplimentar probele administrate de instanţa de fond, aşa cum nu au fost 
contestate declaraţiile acestora şi părţile nu au formulat astfel de cereri. 
7.Instanţa de apel, la solicitarea procurorului, a verificat probele administrate în 
şedinţa instanţei de fond, inclusiv declaraţiile necontestate ale părții vătămate Popa Oleg 
martorilor Sava-Popa Marina și Sava Liliana, audiaţi în prima instanţă, puse la baza 
sentinţei de condamnare, şi probele materiale examinate de prima instanţă.
1. Astfel, în ședința primei instanțe partea vătămată Popa Oleg a declarat, că la 29 
ianuarie 2021 pe la ora 19:30 au intrat în acasă împreună cu soția. Pe la ora 22:00 au auzit 
cățelul lătrând și a ieși afară să verifice ce s-a întâmplat, nu a văzut nimic. A doua zi, 
ieșind în ogradă, a observat că lipsește bicicleta. A început să verifice și a depistat că 
lipseau sacii cu măcucă, un motoferăstrău. A decis să cheme poliția. Prima zi nu s-a găsit 
nimic, însă a observat că spre magazinul din sat duc urme de bicicletă. A doua zi a fost 
anunțat de colaboratorul de poliție că sacii de măcucă și porumb au fost depistate la 
domiciliul Lilianei Sava din s.*****, care este concubina lui Beșliu Stepan. Împreună cu 
polițistul de sector s-au deplasat la domiciliul Lilianei Sava și au ridicat sacii de măcucă 
și porumb, ultima comunicând că nu-i aparțin și nu cunoaște nimic. Peste o zi Liliana a 
sunat-o pe soția sa și i-a comunicat că restul lucrurilor, și anume bicicleta, motoferăstrăul 
și polizorul, au fost găsite după magazinul din sat. Nu-și amintește unde au fost găsite 
lanțurile pentru motoferăstrău. Toate lucrurile au fost restituite în afară de un sac de 
porumb. A precizat că bicicleta costă 5.000 lei, motoferăstrăul – 800 lei, polizorul – 
1.200 lei, porumb 90 kg 1kg x 4 lei, măcucă 30 kg, însă nu-și amintește prețul unui kg, 
două lanţuri pentru motoferăstrău la preţul de 200 lei fiecare. Sava Liliana este rudă cu 
soția lui. Beșliu Stepan și Sava Liliana au fost des la ei în ospeție. Nu cunoaște cât timp 
au concubinat Stepan și Liliana. Cu Beșliu Stepan nu prea erau în relații bune, deoarece 
anterior au avut conflicte. Casa Lilianei este la o distanță de 100m de casa lor   /f.d.220/;
2.Martorul Sava-Popa Marina în ședința primei instanțe a declarat, că la 29 
noiembrie 2021 ora 22:00 lătrau foarte tare câinii, a trimis soțul să vadă ce s-a întâmplat, 
dar nu era nimeni. S-au culcat. A doua zi, dimineața soțul i-a spus că a dispărut bicicleta 
și careva bunuri: porumb, motoferăstrău, măcucă. Au sunat la poliție și au fost efectuate 
investigații. Poliția a depistat în fața casei de cultură din sat urme de porumb care duceau 
spre casa lui Sava Liliana. Colaboratorii de poliție au depistat la domiciliul Lilianei Sava 
porumb și măcucă amestecate, unde ea a explicat că nu cunoaște de unde au apărut 
cerealele. A doua zi Liliana a sunat-o și i-a comunicat că toate lucrurile au fost găsite 
după magazin. Au fost găsite toate bunurile în afară de lanțuri. Atunci a sunat-o pe 
Liliana și i-a spus să i le aducă. Până seara Liliana a adus lanțurile de la motoferăstrău. 
Liliana i-a spus că nu cunoaște de unde a apărut, dar au fost găsite la ea în sarai. Din 
momentul furtului Beșliu Stepan a dispărut și Liliana a spus că nu a mai discutat cu el. 
Nu poate afirma dacă în ziua furtului l-a văzut pe Beșliu Stepan. Nu erau în relații bune 
cu Beșliu Stepan  /f.d.221/;
3.Martorul Sava Liliana  în instanţa de fond a declarat, că în perioada 2019- 2021 a 
concubinat cu Beșliu Stepan. La 31 ianuarie 2021 ora 09:00 la domiciliul său a venit 
polițistul de sector, care i-a comunicat că de la familia Popa-Sava s-au furat instrumente 
de lucru. A permis polițistului să intre și să verifice casa. Peste ceva timp polițistul a 
revenit și i-a comunicat că a fost furat și porumb. Au verificat și au găsit un sac de 
porumb și măcucă amestecate, care nu-i aparținea. Alte lucruri nu au fost depistate. Nu a 
fost la Primărie să spună că a găsit un sac de porumb și măcucă ce nu-i aparține. Atunci 
ea l-a sunat pe Beșliu Stepan și i-a spus că, în caz dacă a furat ceva, să întoarcă, însă 
acesta insista că nu a luat nimic. După acest caz Beșliu Stepan nu s-a mai întors acasă. Ea 
i-a spus că este căutat de poliție. Câteva zile înainte de incident, ei s-au certat cu Stepan și 
ea i-a spus să-și i-a bagajul și să plece. În ziua furtului Beșliu Stepan a consumat alcool 
împreună cu un băiat, dar nu cunoaște ce au făcut în continuare. Locuiește în apropierea 
magazinului. Ieșind cu caprele la pășune, a văzut în spatele magazinului ceva asemănător 
cu bicicleta, în depozit care este îngrădit. A sunat-o pe Marina să vină să vadă dacă nu-i 
aparține  /f.d.222/.
 
7.4          Alte probe decât declarațiile părţii vătămate, martorilor, administrate la instanța 
de fond şi verificate în instanţa de apel, sunt:
- procesul-verbal privind constatarea bănuielii rezonabile privitor la o infracțiune 
comisă din 03.02.2021, întocmit de ofițerul de sector al Inspectoratului de Poliție Cahul, 
Todosî T., ca urmare a constatărilor realizate în baza cererii lui Popa Oleg, care solicită să 
fie luate măsuri cu persoane necunoscute care, în noaptea de 29.01.2021 spre 30.01.2021, 
în mod tainic, au sustras din saraiul domiciliului amplasat în satul *****, r-nul Cahul, 
mai multe bunuri materiale: o bicicletă, un polizor unghiular, un perforator și cereale, 
prin ce i-a cauzat ultimului un prejudiciu material în sumă de 8000 lei  /vol.I  f.d.3/;
- plângerea depusă de Popa Oleg la 30.01.2020 (corect 21), prin care solicită să fie 
atrași la răspundere persoanele necunoscute, care la data de 29.01.2021, ora 16:00, până 
la data de 30.01.2021, au sustras în mod tainic din șopronul gospodăriei sale: o bicicletă, 
un polizor unghiular de model „Edon”, un perforator de model „Edon”, doi saci cu 
porumb şi un sac cu „măcucă” (tort), şi două lanţuri de la „benzopilă” (motoferăstrău), 
prin ce i-a cauzat un prejudiciu material în sumă totală de 8000 le/vol.I  f.d.5/;
- procesul-verbal de cercetare la fața locului din 30.01.2020 (corect 21) și planșa 
fotografică, conform căruia a fost cercetat locul comiterii infracțiunii, şi anume 
domiciliul cet. Popa Oleg, amplasat în satul *****, r. Cahul, în cadrul cercetării la faţa 
locului, careva obiecte nu au fost depistate şi/sau ridicate /vol.I   f.d.9-11/;
-  procesul-verbal de ridicare a obiectelor și documentelor din 31.01.2021, conform 
căruia de la Sava Liliana au fost ridicați doi saci de culoare albă deschisă, în care se aflau 
cereale, şi anume: porumb şi amestec de macucă, și două lanțuri, predate benevol de către 
aceasta.   /vol.I  f.d.18-19/;
-  procesul-verbal de cercetare la fața locului din 02.02.2021 și tabelul fotografic, 
potrivit căruia a fost cercetat saraiul-depozit ce aparține magazinului de produse 
alimentare „Universal COOP”, amplasat în centrul satului Cucoara, r-nul Cahul. În urma 
efectuării cercetării la faţa locului, au fost ridicate: o bicicletă, un perforator şi un polizor 
unghiular /vol.I   f.d.20-23/;
-  procesul-verbal de examinare a obiectului din 08.02.2021 cu planșă fotografică, 
potrivit căruia au fost examinate bunurile materiale sustrase de la Popa Oleg, şi anume: 
un polizor unghiular de model „Edon”, de culoare neagră; un perforator de culoare 
neagră combinată cu roş, de model „Edon”, cu mâner, în capăt ascuţit cu unealtă 
metalică; două lanțuri metalice cu lungimea de 40 cm fiecare, cu dinţi; o bicicletă de tip 
sport, de culoare roşie, pe alocuri de culoare albă, cu inscripţia „Crolan”, cu două roţi; un 
sac de culoare albă în cantitate de 38,4 kg, în interiorul căruia se află porumb amestecat 
cu „măcucă” şi un sac de culoare albă în cantitate de 45 kg, cu amestec de porumb şi 
„măcucă” /vol.I  f.d.36-41/;
-  corpurile delicte: o bicicletă, un perforator de model „Edon”, un polizor unghiular de 
model „Edon”, doi saci cu porumb şi măcucă, în total 83,4 kg, şi două lanţuri metalice 
pentru motoferăstrău, recunoaștere ca atare prin ordonanța din 08.02.2021, restituite spre 
păstrare părții vătămate Popa Oleg   /vol.I f.d.42/;
 - cazierele penal și contravențional ale inculpatului Beșliu Stepan, care atestă că 
anterior ultimul a fost tras la răspundere penală, nu a fost tras la răspundere 
contravențională /vol.I f.d.49-50/;
- copia sentinței J***** /vol.I f.d.53-66/;
- copia deciziei ***** /vol.I f.d.192-219/.
Inculpatul Beșliu Stepan în instanța de fond nu a depus declarații pe marginea 
învinuirii înaintate, întrucât acesta aflându-se în detenție a refuzat să se prezinte în 
ședința de judecată.
De asemenea, inculpatul Beșliu Stepan nici în instanța de apel nu a depus declarații 
pe marginea învinuirii înaintate, întrucât în ședința de judecată a declarat că refuză să 
participe la examinarea cauzei, iar prin încheierea protocolară instanța de apel a admis 
refuzul inculpatului de a participa la examinarea cauzei.
8. Cu referire la respingerea apelului declarat de avocatul Saitarlî Natalia în 
interesele inculpatului Beșliu Stepan, ca fiind depus tardiv, Completul de judecată 
consideră lipsită de consistență afirmația avocatului Saitarlî Natalia privind depunerea 
cererii de apel în termen, termenul fiind calculat  din momentul recepționării sentinței.
Din materialele dosarului penal rezultă, că la ședința de judecată din 31.03.2025, 
când au avut loc dezbaterile judiciare și amânată deliberarea și pronunțarea pentru 
13.05.2025, apărătorul inculpatului, avocat Saitarlî Natalia, era prezentă /f.d.238-239/. 
Sentința judecătorească a fost pronunțată de prima instanță în ședința din 13.05.2025, la 
care nu a fost prezentă avocatul Saitarlî Natalia.
Potrivit art.415 alin.(1) pct.1) lit.a), alin.(3) Cod de procedură penală, „instanţa de 
apel, judecînd cauza în ordine de apel, adoptă una din următoarele decizii: 1) respinge 
apelul, menţinînd hotărîrea atacată, dacă apelul a fost depus peste termen, cu excepţia 
cazurilor prevăzute în art.402. Decizia instanţei de apel este susceptibilă de a fi pusă în 
executare din momentul adoptării”.
Instanța de apel notează că, potrivit art.402 alin.(1) Cod de procedură penală, 
”termenul de apel este de 15 zile de la data pronunțării sentinţei integrale, dacă legea nu 
dispune altfel”. Iar, sarcina Completului de judecată este să determine dacă această 
procedură a fost aplicată într-un mod compatibil cu normele Codului de procedură 
penală, inclusiv cu respectarea principiului securității raporturilor juridice.
Excepția de la regula dată este reglementată de legiuitor în dispoziţia art.403 alin.(1) 
Cod de procedură penală, unde se specifică: „apelul declarat după expirarea termenului 
prevăzut de lege, este considerat ca fiind făcut în termen, dacă instanţa de apel constată 
că întârzierea a fost determinată de motive întemeiate, iar apelul a fost declarat în cel 
mult 15 zile de la începerea executării pedepsei sau încasării despăgubirilor materiale”.
În conformitate cu prevederile art.404 alin.(1) Cod de procedură penală, 
”participantul la proces care a lipsit atît la judecarea, cît şi la pronunţarea sentinţei şi 
nu a fost informat despre adoptarea sentinţei poate declara apel şi peste termen, dar nu 
mai tîrziu de 15 zile de la data începerii executării pedepsei sau încasării despăgubirilor 
materiale”.
Completul de judecată remarcă, că termenul prevăzut în art.402 Cod de procedură 
penală este unul de decădere, sub aspectul naturii juridice, astfel că nerespectarea acestuia 
atrage recunoașterea tardivității cererii de apel cu respingerea acestuia. Pentru a se putea 
cere repunerea în termenul de declarare a cererii de apel, partea care nu și-a exercitat 
dreptul procedural în termenul legal, trebuie sa facă dovada existentei unei împrejurări 
mai presus de voința sa, deci a unei împrejurări care să excludă culpa părții respective.
Cu toate că avocatul Saitarlî Natalia nu a fost prezentă la pronunțarea sentinței 
integrale la 13.05.2025, explicând că a depus apelul imediat după ce a primit prin poștă 
sentința, Completul de judecată consideră că motivul invocat este unul neîntemeiat. 
Avocatul Saitarlî Natalia a cunoscut perfect, că, chiar dacă nu a fost prezentă la 
pronunțarea sentinței și indiferent de motivul absenței, termenul de atac a început a curge 
de la momentul pronunțării sentinței. Legea nu-i oferă oricărui participant la proces 
garanții suplimentare în sensul realizării dreptului de atac, atunci când a participat la 
judecarea cauzei, astfel ca avocatul Saitarlî Natalia nu a avut nici o justificare să aștepte 
livrarea actului procedural la domiciliu. Cunoscând despre examinarea cauzei, apărătorul 
inculpatului nu era lipsit de posibilitatea reală de a declara apel în termenul stabilit de 
lege. Apărătorul  este obligat să cunoască şi să înţeleagă consecinţele inacţiunii lui, având 
în vedere şi faptul că cadrul legal la acest compartiment este clar, simplu şi lipsit de 
obscuritate. 
Avocatul Saitarlî Natalia a omis neîntemeiat termenul pentru declararea apelului, 
fără a solicita repunerea în termen a apelului. Argumentele precum că a depus cererea de 
apel din momentul recepționării sentinței nu sunt plauzibile și nu justifică omiterea 
termenului de contestare a sentinței cu apel. 
Instanța de apel menționează, că apelantul-avocat Saitarlî Natali nu se înscrie nici în 
prevederile art.404 Cod de procedură penală, deoarece apărătorul a participat nemijlocit 
la examinarea cauzei și a cunoscut despre data pronunțării sentinței, nu a avut nici un 
impediment pentru a cunoaște conținutul și rezultatele ședinței de pronunțare, nu a avut 
nici un impediment pentru a depune cererea de apel în termenul stabilit de lege. 
Termenul de apel este un termen procesual legal, durata lui este stabilită exhaustiv 
prin lege, acesta fiind absolut şi având un caracter imperativ, în sensul că depășirea lui 
atrage decăderea din dreptul de a exercita calea de atac. Art.230 alin.(1),(2) Cod de 
procedură penală prevede că, în cazul în care pentru exercitarea unui drept procesual este 
prevăzut un anumit termen, nerespectarea acestuia impune pierderea dreptului procesual 
şi nulitatea actului efectuat peste termen.
Completul de judecată notează că, prin depunerea apelului la data de 30.05.2025 de 
către avocatul Saitarlî Natalia în interesele inculpatului, apelantul a omis termenul de 
depunere a apelului, care a expirat la 28.05.2025.
În astfel de circumstanțe, instanța de apel reține că apelul a fost depus de către 
avocatul Saitarlî Natalia peste termenul de 15 zile prevăzut de art.402 Cod de procedură 
penală, fără motive întemeiate, ce determină respingerea apelului propriu-zis, ca fiind 
depus peste termen.
Asupra apelului inculpatului Beșliu Stepan nu este aplicabil termenul omis de 
depunere al apelului, dat fiind că ultimul nu a participat nici la examinarea cauzei, nici la 
pronunțarea sentinței, în materialele dosarului nu este dovada înmânării sentinței și în 
apel ultimul invocă recepționarea sentinței pe 03 iunie 2025. Respectiv, termenul legal 
stabilit pentru exercitarea căii de atac apelul, a fost respectat de inculpatul Beșliu Stepan.
9. Completul de judecată, verificând în ansamblu declarațiile părții vătămate, 
declarațiile fiecărui martor luat în parte, în coroborare cu alte probe administrate, acceptă 
poziția instanţei de fond, ca fiind una corectă şi argumentată.
Completul de judecată a constatat, că la pronunțarea sentinței instanţa de fond 
corect a determinat circumstanțele de fapt şi de drept şi just a făcut concluzia că fapta 
penală reținută în culpa inculpatului Beșliu Stepan în noaptea de 29 spre 30 ianuarie 
2021, a avut loc şi a fost săvârșită de către inculpatul Beșliu Stepan în circumstanțele 
descrise mai sus. La momentul judecării cauzei şi pronunțării sentinței instanța de fond 
corect a calificat infracțiunea în baza art.186 alin.(2) lit.c) Cod penal: „furt, adică 
sustragere pe ascuns a bunurilor altei persoane, comisă prin pătrundere în încăpere sau 
în alt loc pentru depozitare”. 
Completul de judecată consideră că instanța de fond a adoptat o soluție 
corespunzătoare circumstanțelor de fapt constatate în ședința instanței de fond, și a 
realizat încadrarea juridică corectă a faptei penale săvârșite de inculpatul Beșliu Stepan.
Potrivit art.1 pct.23 al Legii pentru modificarea unor acte normative (modificarea 
Codului penal şi a Codului contravenţional) nr.136 din 06.06.2024, în vigoare de la 
07.09.2024 (publicată în Monitorul Oficial nr.245-246/353 din 07.06.2024), articolul 126 
alin.(2) Cod penal a suferit modificări având următorul cuprins: Se consideră proporţii 
considerabile sau esenţiale valoarea bunurilor sustrase, dobândite, primite, fabricate, 
distruse, poluate, utilizate, transportate, păstrate, comercializate, valoarea pagubei 
pricinuite de o persoană sau de un grup de persoane, care depăşeşte 10 salarii medii 
lunare pe economie prognozate, stabilite prin hotărârea de Guvern în vigoare la 
momentul săvârșirii faptei”.   
La momentul săvârșirii faptei infracționale de către Beșliu Stepând (29.01.2021 spre 
30.01.2021), conform prevederilor Hotărârii Guvernului nr.923 din 22.12.2020 
cuantumul salariului mediu lunar pe economie, prognozat pentru anul 2021 a fost în 
mărime de 8716 lei. Astfel, din conținutul art.126 alin.(2) Cod penal (în vigoare din 
07.09.2024) reiese că, pentru a se constitui proporții considerabile, valoarea bunurilor 
sustrase urmează să depășească suma de 87.160 lei, adică 10 salarii medii lunare pe 
economie prognozate, stabilite prin hotărârea de Guvern în vigoare la momentul săvârșirii 
faptei (10x8716=87160 lei). 
 La caz, Completul de judecată precizează că, valoarea bunurilor sustrase de către 
inculpatul Beșliu Stepan de la partea vătămată Popa Oleg constituie 7925 lei, valoare care 
nu se încadrează în prevederile art.126 alin.(2) Cod penal (în vigoare din 07.09.2024), 
nefiind aplicabile indicele calificative prevăzut la lit.d) alin.(2) art.186 Cod penal.  
Instanța de fond corect a constatat că în acțiunile inculpatului Beșliu Stepan la 
moment lipsește elementul calificativ cauzarea de daune în proporții considerabile lit.d) 
alin.(2) art.186 Cod penal), ținând cont de prevederile art.10 Cod penal (retroactivitatea 
legii penale) și art.126 alin.(2) Cod penal (în vigoare din 07.09.2024), la calificarea 
acțiunilor inculpatului Beșliu Stepan a exclus indicele calificativ cu cauzarea de daune în 
proporții considerabile, încadrând juridic fapta acestuia conform art.186 alin.(2) lit.c) 
Cod penal, cu semnele calificative: furtul, adică sustragerea pe ascuns a bunurilor altei 
persoane, comisă prin pătrundere în încăpere sau în alt loc pentru depozitare”.
Completul de judecată apreciază că situația de fapt a fost stabilită de instanța de 
fond în urma analizei coroborate a întregului ansamblu probator administrat, încadrarea 
juridică dată faptei corespunde situației de fapt reținute, în mod corect fiind apreciate de 
către instanţa de fond că sunt îndeplinite în cauză condițiile tragerii la răspundere penală 
a inculpatului sub aspectul infracţiunii ce i se reţine în sarcină.
Aceste împrejurări au fost constatate din totalitatea de probe administrate în cauza 
penală de instanța de fond, şi care au fost corect apreciate prin prisma pertinenţei, 
concludenţei, utilităţii şi veridicităţii lor, iar în ansamblu – din punct de vedere al 
coroborării lor, respectându-se prevederile art.101 Cod de procedură penală.
10. Astfel, instanța de apel constată că probele prezentate în sprijinul învinuirii, care 
au fost cercetate în cadrul judecării cauzei în prima instanță şi verificate în instanța de 
apel, confirmă vinovăția inculpatului în comiterea infracțiunii imputate și combat 
argumentele inculpatului precum că nu a săvârșit infracțiunea de furt. Instanța de fond 
corect a ajuns la concluzia privind vinovăția inculpatului Beșliu Stepan în săvârșirea 
infracțiunii menționate, punând la baza sentinţei de condamnare declarațiile părţii 
vătămate Popa Oleg, confirmate prin declarațiile martorilor şi probele nominalizare mai 
sus.
Referitor la argumentul apelantului-inculpat, precum că probele administrate nu 
confirmă vinovăția acestuia, acest argument nu poate fi reținut.
În acest sens este de menționat, că conform practicii judiciare constante, prin 
sustragere se înțelege luarea ilegală şi gratuită a bunurilor mobile din posesia altuia care a 
cauzat un prejudiciu patrimonial efectiv acestuia, săvârșită în scop de cupiditate. Această 
definiție doctrinară a noțiunii de sustragere cuprinde următoarele şapte semne constitutive 
care au un caracter necesar şi suficient: 1) „luarea”; 2) „din posesia altuia”; 3) „a 
bunurilor” 4) „tainică-ilegală”; 5) „gratuită”; 6) „care a cauzat un prejudiciu patrimonial 
efectiv acestuia”; 7) săvârșită în scop de cupiditate”. 
Latura obiectivă a infracțiunii de furt se realizează prin sustragerea pe ascuns a 
bunurilor altei persoane. Astfel, latura obiectivă a infracțiunii prevăzute la art.186 Cod 
penal are următoarea structură: 1) fapta prejudiciabilă care constă în acțiunea de luare 
ilegală și gratuită; 2) urmările prejudiciabile sub formă de prejudiciu patrimonial efectiv, 
3) legătura de cauzalitate dintre fapta prejudiciabilă și urmările prejudiciabile; 4) modul 
ascuns.
Pentru existența infracțiunii de furt este necesar ca bunul să fie luat din posesia 
altuia fără consimțământul acestuia. Furtul se săvârșește cu intenție, în lipsa 
consimțământului părții vătămate şi în scopul însușirii pe nedrept.
Prin noțiunea de pătrundere se înțelege intrarea ilegală, pe ascuns sau deschis, într-
o încăpere, în alt loc pentru depozitare sau locuinţă cu scopul săvârşirii furtului, jafului 
sau tâlhăriei. Pătrunderea poate fi comisă atât cu învingerea piedicilor şi a rezistenţei, cât 
şi fără aceasta. Ea poate fi realizată de asemenea cu ajutorul dispozitivelor când 
infractorul extrage obiectele fără a intra în încăperea respectivă. 
Prin termenul încăpere se înţeleg construcţiile, edificiile, beciurile, hambarele, 
garajele şi alte construcţii gospodăreşti, menite pentru păstrarea permanentă sau 
temporară a bunurilor materiale, utilate cu un gard sau mijloace tehnice sau asigurate cu o 
altă pază; magazinele mobile, limuzinele, refrigeratoarele, containerele, seifurile şi alte 
depozite asemănătoare.
Pentru încadrarea sustragerii averii proprietarului, cu mențiunea pătrunderii în 
încăpere, în alt loc pentru depozitare sau locuinţă, intenţia de a sustrage trebuie să apară 
la infractor până la pătrunderea în această încăpere, în alt loc pentru depozitare sau în 
locuinţă.
Latura subiectivă a furtului se caracterizează prin intenție directă şi scop de profit 
(de a obține avantaje materiale). Este necesar ca scopul cerut de lege să existe în 
momentul săvârșirii faptei.
11. Ansamblul de probe prezentate de partea acuzării, analizate prin prisma 
veridicității, pertinenței, utilității şi concludentei lor, demonstrează fapta infracțiunii de 
furt și vinovăția inculpatului Beșliu Stepan de comitere ei.
Concluzia expusă este fundamentată pe declarațiile părții vătămate Popa Oleg care 
în prima instanță a relatat că: „la 29 ianuarie 2021 a auzit cățelul lătrând și a ieșit afară să 
verifice ce s-a întâmplat, nu a văzut nimic. A doua zi a observat că lipsește bicicleta, sacii 
cu măcucă, un motoferăstrău. A fost anunțat de colaboratorul de poliție că sacii de 
măcucă și porumb au fost depistate la domiciliul Lilianei Sava din s. *****, care este 
concubina lui Beșliu Stepan. Împreună cu polițistul de sector s-au deplasat la domiciliul 
Lilianei Sava și au ridicat sacii de măcucă și porumb, ultima comunicând că nu-i aparțin 
și nu cunoaște nimic. Peste o zi, Liliana a sunat-o pe soția sa și i-a comunicat că restul 
lucrurilor și anume: bicicleta, motoferăstrăul și polizorul au fost găsite după magazinul 
din sat. Beșliu Stepan și Sava Liliana au fost des la ei în ospeție. Cu Beșliu Stepan nu 
prea erau în relații bune, deoarece anterior au avut conflicte. Casa Lilianei este la o 
distanță de 100 m de casa lor. Toate lucrurile au fost restituite în afară de un sac de 
porumb”. 
Urmează a fi reținute drept probe indirecte declarațiile martorului Sava-Popa 
Marina, care a declarat că: „… soțul i-a spus că a dispărut bicicleta și careva bunuri: 
porumb, motoferăstrău, măcucă. Poliția a depistat în fața casei de cultură din sat urme 
de porumb care duceau spre casa lui Sava Liliana. Colaboratorii de poliție au depistat la 
domiciliul Lilianei Sava porumb și măcucă amestecate, unde ea a explicat că nu cunoaște 
de unde au apărut cerealele. A doua zi Liliana a sunat-o și i-a comunicat că toate 
lucrurile au fost găsite după magazin. Au fost găsite toate bunurile în afară de lanțuri, 
atunci a sunat-o pe Lilia și i-a spus să i le aducă. Până seara Lilia a adus lanțurile de la 
motoferăstrău. Lilia i-a spus că nu cunoaște de unde a apărut, dar au fost găsite la ea în 
sarai. Din momentul furtului Beșliu Stepan a dispărut și Lilia a spus că nu a mai discutat 
cu el”;
și declarațiile martorului Sava Liliana care în prima instanță a relatat că: „în 
perioada anilor 2019- 2021 a concubinat cu Beșliu Stepan. La 31 ianuarie 2021 ora 09:00 
la domiciliul său a venit polițistul de sector, au verificat și au găsit un sac de porumb și 
măcucă amestecate, care nu-i aparținea. Atunci l-a sunat pe Beșliu Stepan și i-a spus că 
în caz dacă a furat ceva, să întoarcă, însă acesta insista că nu a luat nimic. După acest caz, 
Beșliu Stepan nu s-a mai întors acasă. Ea i-a spus că este căutat de poliție. Locuiește în 
apropierea magazinului. Ieșind cu caprele la pășune, a văzut în spatele magazinului, în 
depozit care este îngrădit ceva asemănător cu bicicleta”.
Totodată, se reține că vinovăția inculpatului Beșliu Stepan în comiterea infracțiunii 
de furt se confirmă în coroborare cu probele anexate la materialele dosarului și nume 
prin: procesul-verbal de ridicare a obiectelor și documentelor din 31.01.2021, conform 
căruia de la cet. Sava Liliana au fost ridicați doi saci de culoare albă deschisă, în care se 
aflau cereale, şi anume: porumb şi amestec de „macucă”, și două lanțuri (imagini foto), 
predate benevol de către aceasta. /vol.I   f.d.18-19/; procesul-verbal de cercetare la fața 
locului din 02.02.2021, potrivit căruia a fost cercetat saraiul-depozit ce aparține 
magazinului de produse alimentare „Universal COOP”, amplasat în centrul satului 
Cucoara, r-nul Cahul. În urma efectuării cercetării la faţa locului, au fost ridicate: o 
bicicletă, un perforator şi un polizor unghiular /vol.I   f.d.20-23/.
Probele administrate denotă cu certitudine faptul sustragerii bunurilor din 
gospodăria părții vătămate Popa Oleg de către Beșliu Stepan. 
 Din declarațiile martorului Sava Liliana rezultă că o parte din bunurile sustrase (doi 
saci cu cereale) au fost depistate în domiciliul său, iar cealaltă parte a bunurilor a fost 
depistată în imediata apropiere a domiciliului său, în spatele magazinului „Universal 
COOP”. O parte din bunuri sustrase au fost depistate la scurt timp la concubina 
inculpatului - Sava Liliana, care locuiește nu departe de domiciliu părții vătămate, și 
restul bunurilor într-un depozit amplasat în apropierea domiciliului concubinei 
inculpatului. Totodată, inculpatul Beșliu Stepan deseori a fost în vizită la partea vătămată, 
neavând nici un impediment de a pătrunde în gospodăria acestuia, corelat cu faptul că 
bunurile sustrase au fost depistate în domiciliul concubinei sale, este cert faptul că anume 
Beșliu Stepan a comis infracțiunea de furt. Este suspect faptul că inculpatul a dispărut 
imediat după incidentul dat,  fiind informat că este căutat de poliție, nu a mai revenit la 
domiciliu concubinei sale. 
Completul de judecată, analizând în ansamblu declarațiile părți vătămate și 
martorilor, reține că există elemente clare și concordante care atestă implicarea directă a 
lui Beșliu Stepan în comiterea faptei de sustragere a bunurilor lui Popa Oleg.
Completul de judecată va respinge ca fiind nefondată solicitarea inculpatului, 
privind achitarea acestuia, or, în cadrul examinării cauzei s-a constatat cu certitudine, că 
în acțiunile inculpatului persistă elementele constitutive ale infracțiunii. Mai mult ca atât, 
instanța de fond a dat apreciere obiectivă ansamblului de probe prezentate de acuzatorul 
de stat şi a constatat în mod întemeiat că a fost dovedită indubitabil comiterea 
infracțiunii, astfel încât Completul de judecată, verificând legalitatea și temeinicia 
hotărârii atacate a primei instanțe, constată că nu sunt temeiuri de implicare a instanței de 
apel în sentința primei instanțe în vederea casării acesteia, motiv pentru care respinge ca 
fiind nefondat apelul inculpatului, menținând hotărârea atacată fără modificări.
12. Verificând aspectele de fapt şi de drept operate de instanţa de fond la stabilirea şi 
individualizarea pedepsei inculpatului Beșliu Stepan, Completul de judecată reţine, că 
instanţa de fond întemeiat şi în corespundere cu prevederile art.61, 75 Cod penal a 
individualizat pedeapsa inculpatului Beșliu Stepan, aplicându-i pedeapsa echitabilă şi în 
limitele fixate de Partea specială a Codului penal, luând în considerație criteriile generale 
de individualizare a pedepsei, circumstanțele atenuante și agravante, efectele lor şi 
prevederile legale de aplicare a pedepsei.
În conformitate cu art. 61 alin.(2) Cod penal, pedeapsa are drept scop restabilirea 
echității sociale, corectarea și resocializarea condamnatului, precum și prevenirea 
săvârșirii de noi infracțiuni atât din partea condamnatului, cât și din partea altor 
persoane.
Potrivit art. 75 alin.(1) Cod penal, la stabilirea categoriei și termenului pedepsei, 
instanța de judecată ține cont de gravitatea infracțiunii săvârșite, de motivul acesteia, de 
persoana celui vinovat, de circumstanțele cauzei care atenuează ori agravează 
răspunderea, de influența pedepsei aplicate asupra corectării și reeducării vinovatului, 
precum și de condițiile de viață ale familiei acestuia.
Infracțiunea prevăzută de art.186 alin.(2) lit.c) Cod penal se referă la categoria 
infracțiunilor mai puțin grave, conform art.16 alin.(3) Cod penal, așa cum sancțiunea 
prevede pedeapsa cu amendă în mărime de la 650 la 1350 unităţi convenţionale sau 
muncă neremunerată în folosul comunităţii de la 180 la 240 de ore, sau închisoare de 
până la 4 ani.
La stabilirea categoriei si termenului pedepsei inculpatului Beșliu Stepan, instanţa 
de fond a ţinut cont de gravitatea infracțiunii săvârșite, și anume de faptul că a fost 
comisă o infracțiune mai puțin gravă, de motivul acesteia, de persoana inculpatului 
(caracterizarea negativă, cazierul judiciar, sentințele de condamnare), care anterior nu o 
singură dată a fost condamnat pentru fapte penale, a reținut lipsa circumstanțelor 
agravante și atenuante, reieșind din comportamentul lui în viața socială, înainte şi după 
săvârșirea infracțiunii, de comportamentul acestuia în cadrul examinării cauzei, de 
influenta pedepsei aplicate asupra corectării si reeducării vinovatului, și justificat a 
aplicat inculpatului o pedeapsă în formă de închisoare pe un termen de 2 ani.
Instanța de apel remarcă că pedeapsa este echitabilă când ea impune infractorului 
lipsuri și restricții ale drepturilor lui, proporționale cu gravitatea infracțiunii săvârșite și 
este suficientă pentru restabilirea echității sociale, adică a drepturilor și intereselor părții 
vătămate, statului și întregii societăți, perturbate prin infracțiune. De asemenea, pedeapsa 
este echitabilă și atunci când este capabilă de a contribui la realizarea altor scopuri ale 
pedepsei penale, cum ar fi corectarea condamnatului și prevenirea săvârșirii de noi 
infracțiuni atât de către condamnat, precum și de alte persoane. Or, practica judiciară 
demonstrează că o pedeapsă prea aspră generează apariția unor sentimente de nedreptate, 
jignire, înrăire și de neîncredere în lege, fapt ce poate duce la consecințe contrare 
scopului urmărit. De asemenea, o pedeapsă prea blândă generează dispreț față de ea și nu 
este suficientă nici pentru corectarea infractorului și nici pentru prevenirea săvârșirii de 
noi infracțiuni.
La caz nu se constată vreun temei pentru aplicarea în privința inculpatului Beșliu 
Stepan a unei pedepse mai blânde, neprivative de libertate, or pedepsele mai blânde se 
dovedesc a fi ineficace pentru realizarea scopului educativ al pedepsei.
Astfel, pedeapsa respectivă a fost motivată, individualizată şi aplicată inculpatului 
în corespundere cu prevederile legale, corespunde principiului proporționalității și 
scopului de restabilire a echității sociale, corectare a inculpatului, precum și prevenirii de 
săvârșirea de noi infracțiuni atât din partea acestuia, cât și a altor persoane.
Recapitulând constatările, Completul de judecată statuează că instanța de fond 
corect a stabilit vinovăția și a individualizat pedeapsa inculpatului Beșliu Stepan, din care 
motiv apelul inculpatului Beșliu Stepan, urmează a fi respins ca nefondat, iar apelul 
avocatului Saitarlî Natalia ca fiind depus peste termen, or soluția instanței este una 
corectă și argumentată. 
Elucidând şi constatând starea de lucruri descrisă mai sus, conducându-se de 
art.413-414, art.415 alin.(1) pct.1) lit.a),c) Cod de procedură penală, Completul de 
judecată - 
D  E  C  I  D  E :
Se respinge ca depus peste termen apelul declarat de avocatul Saitarlî Natalia în 
interesele inculpatului Beșliu Stepan.
Se respinge ca nefondat apelul declarat de inculpatul Beșliu Stepan.
Se menține sentința Judecătoriei Cahul sediul central din 13 mai 2025, prin care 
Beșliu Stepan a fost recunoscut vinovat de săvârșirea infracțiunii prevăzută de art.186 
alin.(2) lit.c) Cod penal și condamnat la 2 ani închisoare, cu executarea pedepsei în 
penitenciar de tip semiînchis. 
Decizia este susceptibilă de a fi pusă în executare din momentul adoptării, însă 
poate fi atacată cu recurs la Curtea Supremă de Justiție, în termen de două luni de la data 
comunicării deciziei integrale. 
Decizia integrală  pronunțată în şedinţă publică la 12 decembrie 2025, ora 15:30.
Preşedintele completului                                                      Vitalie Movilă
Judecătorii                                                                            Inga Gorlenco
                                                                                              Evgheni Bancov