Prima instanță: Judecătoria Chișinău, sediul Centru, judecător Lorina Ciubotaru
Dosarul nr. 2a-2510/25 
(2-25002340-02-2a-16072025)
D E C I Z I E
5 noiembrie 2025        mun. Chișinău
Colegiul civil, comercial și de contencios administrativ
al Curții de Apel Centru
În componența: 
Președintele completului, judecătorul                                            Valeriu Arhip
Judecătorii                                Diana Corlăteanu şi  Nicolae Ghedrovici
examinând, în procedură scrisă, cererea de apel declarată de avocatul Adrian Oprea, în 
interesele SRL ,,Alegan Grup”, 
împotriva hotărârii Judecătoriei Chișinău, sediul Centru din 2 mai 2025, prin care s-a 
admis acțiunea, 
în cauza civilă, la cererea de chemare în judecată, în procedura cererilor cu valoare 
redusă depusă de SA „Eximotor” către SRL „Alegan Grup” și Ganna Cuclova cu privire la 
încasarea în mod solidar a datoriei şi a cheltuielilor de judecată,-
a  c o n s t a t a t:
Pretențiile reclamantului: 
         La 31 decembrie 2024 SA „Eximotor”, prin intermediul avocatului Radu Cezar Crețu a 
depus cerere de chemare în judecată către SRL „Alegan Grup” și Ganna Cuclova cu privire 
la încasarea în mod solidar a datoriei şi cheltuielilor de judecată. 
      În motivarea cererii de chemare în judecată reclamanta a indicat, că la 28 noiembrie 2023 
între SA „Eximotor” și SRL „Alegan Grup” a fost încheiat Contractul de vânzare-cumpărare 
a mărfurilor nr. 326, potrivit căruia s-a obligat să livreze marfă, iar ultima s-a obligat să 
primească această marfă și să achite prețul ei. Totodată a fost semnat și un Contract de 
fidejusiune, prin care Ganna Cuclova, în calitate de fidejusor s-a obligat să răspundă solidar 
cu SRL „Alegan Grup” pentru neexecutare sau executare necorespunzătoare a Contractului 
de vânzare-cumpărare nr. 326 din 28 noiembrie 2023. 
     Menționează, că în perioada 07 iunie 2024-15 iulie 2024 SRL „Alegan Grup” a procurat 
marfă, care urma să fie achitată conform facturilor fiscale eliberate. Marfa a fost recepționată 
de pârâtă fără nici o reclamație, însă obligația de plată nu a fost respectată la timp, fiind 
acumulată o datorie în sumă de 34 740 lei, fapt confirmat prin actul de verificare.
      Susține că dat fiind faptul, că pârâții nu își onorează benevol obligația de plată a mărfii, 
reclamanta este obligată să înainteze prezenta cerere de chemare în judecată pentru a-și 
executa creanțele sale față de pârâți. 
     Remarcă, că SRL „Alegan Grup” prin pct.2.2 din contractul de vânzare-cumpărare a 
mărfurilor, s-a obligat să achite marfa în termen de 20 zile din momentul livrării mărfii, însă 
aceasta nu și-a executat obligațiile contractuale, fapt ce a fost notificată de mai multe ori, 
inclusiv fidejusorul în vederea stingerii datoriei și penalităților în decursul a 3 zile, dar până 
în prezent pârâtele nu au dat nici un răspuns și nu au achitat datoria și penalitatea. Totodată 
atenționează că s-a notificat și telefonic de mai multe ori pârâtele cu privire la executarea 
obligațiilor sale, însă nu au fost întreprinse careva acțiuni întru executarea obligațiunilor sale. 
Conform pct. 3.2. din Contract, în cazul încălcării condițiilor de achitare de către cumpărător 
(conform pct. 2.2. din Contract), acesta achită vânzătorului o penalitate în sumă de 1% din 
valoarea mărfurilor livrate pentru fiecare zi de întârziere.
     Suplimentar a invocat prevederile art. 774 alin. (1), art. 775, art. 858 alin. (1) și (2), art. 
934 alin. (1)-(5), accentuând că reieșind din faptul că pârâta SRL „Alegan Grup” nu și-a 
executat obligațiile pecuniare în conformitate cu Contractul nominalizat, consideră necesar 
încasarea în mod solidar de la pârâți a datoriei în sumă de 34 740 lei și a penalității parțial 
calculate prevăzute de pct. 3.2. din Contract în sumă de 34 740 lei. 
      Astfel, SA „Eximotor” solicită încasarea în mod solidar de la SRL „Alegan Grup” și 
Ganna Cuclova în beneficiul său a datoriei în sumă de 34 740 lei, penalității parțiale în sumă 
de 34 740 lei și a cheltuielilor de judecată, compuse din taxa de stat în sumă de 2 634,37 lei, 
taxa de timbru în sumă de 200 lei și serviciile de asistență juridică în sumă de 1 000 lei, iar în 
total suma de 73 314,37 lei. 
    Poziția instanței de fond:
     Prin hotărârea Judecătoriei Chișinău, sediul Centru din 2 mai 2025 s-a admis acțiunea. S-a 
încasat în mod solidar de la SRL „Alegan Grup” și Ganna Cuclova în beneficiul SA 
„Eximotor” datoria pentru marfa livrată în baza contractului de vânzare-cumpărare nr/326 
din 28 noiembrie 2023 în sumă de 34 740 lei și penalitate în sumă de 34 740 lei, iar în total 
suma de 69 480 lei, precum și cheltuielile de judecată compuse din taxa de stat achitată la 
depunerea acțiunii în mărime de 2 634,37 lei, taxa de timbru în sumă de 200 lei și cheltuieli 
de asistență juridică în sumă de 1000 lei.
Solicitarea apelantului şi termenul de declarare a apelului:
    Invocând dezacordul cu soluția primei instanțe, prin e-mail, la  29 mai 2025 avocatul 
Adrian Oprea, în interesele SRL ,,Alegan Grup”  a depus apel nemotivat împotriva hotărârii 
Judecătoriei Chișinău, sediul Centru din 2 mai 2025.    
În conformitate cu art. 362 alin. (1) Cod de procedură civilă, termenul de declarare a 
apelului este de 30 de zile de la data pronunțării dispozitivului hotărârii, dacă legea nu 
prevede altfel. 
În acord cu art. 111 alin. (3) Cod de procedură civilă, termenul de procedură stabilit în 
ani, luni sau zile începe să curgă în ziua imediat următoare datei calendaristice stabilite, datei 
comunicării actului de procedură sau producerii, evenimentului ori momentului care a 
condiționat începutul lui.
 În speță s-a stabilit că, dispozitivul hotărârii Judecătoriei Chișinău, sediul Centru a fost 
emis la 2 mai 2025, iar cererea de apel a fost depusă  la 29 mai 2025, cu respectarea 
termenului legal de 30 zile de declarare a apelului.
Argumentele părților:
     În motivarea cererii de apel reprezentantul apelantei a indicat, că instanţa de fond a 
ignorat faptul că partea intimată, solicitând o penalitate contractuală în mărime de 1% pentru 
fiecare zi de întârziere, pretinde de fapt la o penalitate în mărime de 365% pe an, în condiţiile 
în care potrivit art. 942 alin. (2) din Cod civil, rata dobânzii de întârziere este egală cu rata 
prevăzută la art. 874 plus 9 puncte procentuale pe an.  Astfel, făcând referinţă la art. 953 alin. 
(3), în coroborare cu art. 942 alin. (2) din Cod civil, SA ,,Eximotor” solicită o penalitate 
disproporționat de mare, care o depășește pe cea indicată la art. 942 Cod civil. 
      În acest context a menționat, că conform jurisprudenţei naţionale, sancţiunile de natură 
patrimonială trebuie să fie rezonabile şi să nu transforme obligaţia de plată într-o sarcină 
anevoioasă. Astfel, penalitatea de 1% pe zi (ce constituie 365% pe an) depăşeşte cu mult 
raţiunea unei compensații juste şi rezonabile pentru întârzierea de plată. 
    A relevat, că situaţia cu care se confruntă SRL ,,Alegan Grup” reprezintă un caz 
excepţional la care face referinţă legiuitorul în art. 953 alin. (1) din Cod civil, oferindu-i 
debitorului dreptul să ceară reducerea penalităţii. 
     A accentuat, că apelantele SRL ,,Alegan Grup” şi Cuclova Ganna nu neagă existenţa 
datoriei, ba din contra încearcă să o restituie pe etape, reieşind din posibilităţile sale. În acest 
sens, apelanta nu este de rea-credinţă, fapt ce poate fi dedus inclusiv din actul de verificare a 
decontărilor reciproce.
      Suplimentar a menționat, că confom Fişei medicale emisă de IMSP Institutul de 
Medicină Urgenta se confirmă, că la data de 30.11.2023 reprezentanta SRL ,,Alegan Grup”  
a fost internată la IMSP IMU în urma unui grav accident suferit. Aceasta a fost internată 
începând cu 30.11.2023 şi externată din secţia Ortopedie şi traumatologie nr. 1 la data de 
04.12.20223 cu diagnosticul ,,Fractura maleola mediala şi fibula în 1/3 distala glezna stânga 
Denis Weber tip C, subluxatia plantei stângi lateral (S827), Şofer rănit după ce a derapat 
automobilul propriu (V580). Urmare a acestui accident, începând cu data de 30.11.2023 şi 
până la data de 22.02.2024 Cuclova Ganna se afla în concediu medical fiind practic lipsită de 
posibilitatea de a se deplasa şi de a-şi desfăşura activitatea profesională, fapt ce a generat o 
criză economică. Aceste circumstanţe indubitabil demonstrează că apelanta nu este de rea-
credinţă şi nu se eschivează de la restituirea datoriei existente, or litigiul în cauză este 
rezultatul situaţiei financiare dificile cu care se confruntă partea apelantă în ultimul an.
       La cererea de apel  reprezentantul intimatei SA ,,Eximotor”, avocatul Radu Cezar Crețu 
și-a exprimat dezacordul cu argumentele expuse în cererea de apel, solicitînd respingerea 
acesteia.
Aprecierea instanţei de apel: 
Verificând legalitatea hotărârii contestate, în cumul cu argumentele invocate în cererea 
de apel și actele cauzei, Colegiul consideră că, cererea de ape declarată de reprezentantul 
SRL ,,Alegan Grup” , avocatul Adrian Oprea este neîntemeiată, urmând a fi respinsă, din 
următoarele considerente.
Colegiul reține, că acțiunea înaintată de Î.M. „Incaso” S.R.L. împotriva lui Oglindă 
Denis cu privire  la  încasarea  datoriei și compensarea cheltuielilor de judecată, a fost 
examinată în procedura cererilor cu valoare redusă, reglementată de capitolul XXI 1 Cod de 
procedură civilă. 
În conformitate cu art. 276 4 alin. (5) Cod de procedură civilă, instanţa de apel 
examinează cererea de apel în procedură scrisă sau cu citarea participanţilor la proces, 
prevederile art.2763 fiind aplicabile corespunzător. 
 Potrivit art. 276 3 alin. (1) și (2) Cod de procedură civilă, procedura cu privire la 
cererile cu valoare redusă este scrisă. Judecătorul poate dispune citarea participanţilor la 
proces dacă apreciază acest fapt ca fiind necesar sau dacă admite solicitarea uneia dintre părţi 
de a examina cererea în şedinţă publică. 
În conformitate cu art. 373 Cod de procedură civilă, instanţa de apel verifică, în limitele 
cererii de apel, ale referinţelor şi obiecţiilor înaintate, legalitatea şi temeinicia hotărîrii 
atacate în ceea ce priveşte constatarea circumstanţelor de fapt şi aplicarea legii în primă 
instanţă. În limitele apelului, instanţa de apel verifică circumstanţele şi raporturile juridice 
stabilite în hotărîrea primei instanţe, precum şi cele care nu au fost stabilite, dar care au 
importanţă pentru soluţionarea cauzei, apreciază probele din dosar şi cele prezentate 
suplimentar în instanţă de apel de către participanţii la proces. În cazul în care motivarea 
apelului nu cuprinde argumente sau dovezi noi, instanţa de apel se pronunţă în fond, numai 
în temeiul celor invocate în primă instanţă. Instanţa de apel este obligată să se pronunţe 
asupra tuturor motivelor invocate în apel. Apelantului nu i se poate crea în propria cale de 
atac o situaţie mai dificilă decît aceea din hotărîrea atacată cu apel, cu excepţia cazurilor cînd 
consimte şi cînd hotărîrea este atacată şi de alţi participanţi la proces. 
Potrivit art. 385 alin. (1) lit. a) Cod de procedură civilă, instanța de apel, după ce judecă 
apelul, este în drept să respingă apelul și să mențină hotărârea primei instanțe. 
Conform prevederilor art. 118 alin. (1) Cod de procedură civilă, fiecare parte trebuie să 
dovedească circumstanţele pe care le invocă drept temei al pretenţiilor şi obiecţiilor sale, 
dacă legea nu dispune altfel.
Totodată, prevederile art. 122 alin. (1) Cod de procedură civilă stabilesc că 
circumstanţele care, conform legii, trebuie confirmate prin anumite mijloace probante nu pot 
fi dovedite cu nici un fel de alte mijloace.
În conformitate cu art. 130 alin. (1) Cod de procedură civilă, instanța judecătorească 
apreciază probele după intima ei convingere, bazată pe cercetarea multiaspectuală, completă, 
nepărtinitoare și nemijlocită a tuturor probelor din dosar în ansamblul și interconexiunea lor, 
călăuzindu-se de lege. 
Astfel, probatoriul administrat în speță atestă, că  la 28 noiembrie 2023 SA „Eximotor”, 
în calitate de vânzător și SRL „Alegan Grup”, în calitate de cumpărător au încheiat contractul 
de vânzare-cumpărare nr. 326. Potrivit obiectului contractului Vânzătorul se angajează să 
transfere în proprietatea Cumpărătorului produse și servicii în conformitate cu factura fiscală, 
iar Cumpărătorul se angajează să accepte și să plătească vânzătorului prețul acestuia, în 
condițiile prezentului contract (f.d.8).
  În scopul asigurării executării obligațiilor contractuale de către SRL „Alegan Grup”, 
tot la 28 noiembrie 2023 SA „Eximotor” în calitate de creditor și Ganna Cuclova, în calitate 
de debitor au încheiat contractul de fidejusiune la contractul de vânzare-cumpărare cu plata 
amânată nr. 326, potrivit căruia fidejusorul și-a asumat obligația să răspundă solidar cu SRL 
„Alegan Grup” în fața creditorului pentru onorarea obligațiilor debitorului SRL „Alegan 
Grup” stipulate în contractul de vânzare-cumpărare cu plata amânată nr. 326 din 28 
noiembrie 2023 în limitele stabilite prin prezentul acord (f.d.8 verso). 
Prin contractul de vânzare-cumpărare cu nr. 326 din 28 noiembrie 2023, reclamantul 
SA „Eximotor” a livrat marfă SRL „Alegan Grup” în baza facturii fiscale EAP 000147403 
din 07.06.2024 în sumă de 9 840 lei (f.d.10), facturii fiscale EAP 000984823 din 15.07.2024 
în sumă de 13 010 lei (f.d.11), facturii fiscale EAP 000991688 din 15.07.2024 în sumă de 13 
010 lei (f.d.12), facturii fiscale EAP 000993124 din 15.07.2024 în sumă de 280 lei (f.d.13), 
facturii fiscale EAP 000993878 din 15.07.2024 în sumă de 11 610 lei (f.d.14), facturii fiscale 
EAP 000994956 din 15.07.2024 în sumă de 420 lei (f.d.15). 
        Potrivit contractului de fidejusiune la contractul de vânzare-cumpărare cu plata amânată 
nr. 326 din 28 noiembrie 2023 încheiat între S.A. „Eximotor” în calitate de creditor și Ganna 
Cuclova în calitate de debitor, fidejusorul și-a asumat obligația să răspundă solidar cu S.R.L. 
„Alegan Grup” în fața creditorului pentru onorarea obligațiilor debitorului S.R.L. „Alegan 
Grup” stipulate în contractul de vânzare-cumpărare cu plata amânată nr. 326 din 28 
noiembrie 2023. Potrivit pct. 2.2. a contractului de fidejusiune, răspunderea Fidejusorului va 
fi determinată în cuantumul prevăzut în Contractul de vânzare-cumpărare cu plată amânată 
nr. 326 din 28 noiembrie 2023 (suma datorată și penalități). Iar potrivit pct. 2.3., în cazul 
întârzierii Debitorului în îndeplinirea obligațiilor sale față de Creditor, Creditorul are dreptul, 
la alegerea sa, de a solicita îndeplinirea obligațiilor prevăzute în Contractul de vânzare cu 
plată amânată nr. 326 din 28 noiembrie 2023, repararea prejudiciului sau de a solicita 
încasarea creanței de la Fideiusor sau de la Debitor, la alegerea sa, în conformitate cu 
procedura stabilită de lege. 
        Potrivit actului de verificare achitărilor reciproce anexat la dosar la situația din 24 
decembrie 2024, SRL „Alegan Grup” datorează SA „Eximotor” suma de 34 740 lei, datoria 
fiind acumulată conform facturilor fiscale emise în perioada 07 iunie 2024 - 15 iulie 2024 
(f.d.9-15).
La 12 decembrie 2024 SA „Eximotor” a expediat în adresa SRL „Alegan Grup” și 
Cuclova Ganna reclamația, livrarea căreia a fost nereușită „nereclamat” (f.d. 16,18-19), 
concomitent la 12 decembrie 2024 reclamația a fost expediată prin intermediul aplicației 
„WhatsApp” către Cuclova Ganna administratorul SRL „Alegan Grup” (f.d.22).
      Colegiul învederează, că prin cererea de  chemare în judecată reclamanta SA „Eximotor”  
a solicitat  încasarea în mod solidar de la SRL „Alegan Grup” și Ganna Cuclova în beneficiul 
său a datoriei în sumă de 34 740 lei, penalității parțiale în sumă de 34 740 lei și a cheltuielilor 
de judecată, compuse din taxa de stat în sumă de 2 634,37 lei, taxa de timbru în sumă de 200 
lei și serviciile de asistență juridică în sumă de 1 000 lei, iar în total suma de 73 314,37 lei. 
    Fiind investită cu examinarea prezentei cauze prima instanță prin hotărârea din 2 mai 2025 
a admis acțiunea și a încasat în mod solidar de la SRL „Alegan Grup” și Ganna Cuclova în 
beneficiul SA „Eximotor” datoria pentru marfa livrată în baza contractului de vânzare-
cumpărare nr/326 din 28 noiembrie 2023 în sumă de 34 740 lei și penalitate în sumă de 34 
740 lei, iar în total suma de 69 480 lei, precum și cheltuielile de judecată compuse din taxa 
de stat achitată la depunerea acțiunii în mărime de 2 634,37 lei, taxa de timbru în sumă de 
200 lei și cheltuieli de asistență juridică în sumă de 1000 lei.
     Pentru a hotărî astfel instanța de fond,  ajungând la concluzia admiterii integrale a 
acțiunii, a constatat că reclamantul SA „Eximotor” și-a îndeplinit corespunzător obligațiile 
contractuale, însă pârâtul SRL „Alegan Grup” nu și-a executat în modul corespunzător și cu 
bună-credință obligațiile asumate cu privire la achitarea prețului pentru bunurile procurate.
      Așa dar, în contextul pretențiilor deduse judecării, instanţa de apel reţine că potrivit art. 
774 alin. (1) Cod civil, în virtutea raportului obligaţional, creditorul este în drept să pretindă 
de la debitor executarea unei prestaţii, iar debitorul este ţinut să o execute. Prestaţia poate 
consta în a da, a face sau a nu face.
      Conform art. 775 alin. (1) Cod civil, debitorul şi creditorul trebuie să se comporte cu 
bunăcredinţă la momentul naşterii, pe durata existenţei, la momentul executării şi stingerii 
obligaţiei, iar în acord cu art. 776 Codul civil,  obligaţiile se nasc din contract, fapt ilicit 
(delict) şi din orice alt act sau fapt susceptibil de a le produce în condiţiile legii.
     Potrivit art. 858 alin. (2) Codul civil, obligaţia trebuie executată în modul corespunzător, 
cu bună-credinţă, la locul şi în momentul stabilit.
     Conform art. 1108 alin. (1)-(3) Codul civil, prin contractul de vînzare-cumpărare, o parte 
(vînzător) se obligă să predea un bun în proprietate celeilalte părţi (cumpărător), iar aceasta 
se obligă să preia bunul şi să plătească preţul convenit. Vînzătorul se obligă să remită, 
concomitent cu predarea bunului, documentele referitoare la bun, prevăzute de lege, dacă în 
contractul de vînzare-cumpărare nu este prevăzut altfel. Dacă preţul nu este indicat direct în 
contractul de vînzare-cumpărare, părţile pot conveni asupra modului de determinare a lui.
       Cu privire la situația din speță, Colegiul civil apreciază ca fiind corectă motivarea 
instanței de fond cu privire la temeinicia cererii de chemare în judecată înaintată de SA 
„Eximotor” către SRL „Alegan Grup” și Ganna Cuclova cu privire la încasarea în mod 
solidar a datoriei şi a cheltuielilor de judecată, deoarece potrivit facturilor fiscale și actului de 
verificare, apelanta SRL „Alegan Grup”, la data înaintării cererii de chemare în judecată 
înregistra o datorie față de SA „Eximotor” în mărime de 34 740 lei.
      Conform art. 947 alin. (1) Codul civil, clauza penală este o prevedere contractuală prin 
care părţile evaluează anticipat prejudiciul, stipulînd că debitorul, în cazul neexecutării 
obligaţiei, urmează să remită creditorului o sumă de bani sau un alt bun (penalitate). 
      Conform art. 949 alin. (1) și (3) Codul civil, dacă penalitatea este stipulată pentru cazul în 
care debitorul nu execută obligația, creditorul poate cere atît executarea obligației, cît și plata 
penalității. Nu se poate cere atît executarea obligației, cît și plata penalității dacă penalitatea 
s-a stipulat cu titlu de despăgubire în locul prestației și nu doar cu titlu de mijloc de garantare 
a executării obligației. În cazul în care a primit executarea, creditorul poate cere plata 
penalităţii numai dacă şi-a rezervat expres acest drept la primirea executării. 
      Potrivit pct. 3.1. al contractului nr. 326 din 28 noiembrie 2023, partea care nu își 
îndeplinește sau își îndeplinește în mod necorespunzător obligațiile care îi revin în temeiul 
prezentului contract este obligată să despăgubească în totalitate cealaltă parte pentru 
pierderile cauzate de această neîndeplinire, inclusiv pierderea de profit [...]. Iar la pct. 3.2. 
părțile au stabilit că, în cazul în care cumpărătorul încalcă condițiile de plată (în conformitate 
cu clauza 2.2 din prezentul acord), acesta va plăti vânzătorului o penalitate în valoare de 1% 
din valoarea bunurilor livrate pentru fiecare plată întârziată. Iar potrivit pct. 2.2., 
cumpărătorul plătește bunurile (serviciile prestate) expediate de vânzător în termen de 30 zile 
de la data primirii bunurilor, data plății înseamnă data primirii sumelor financiare în contul 
vânzătorul.
         Colegiul civil observă că, deși părțile au convenit o penalitate de 1% din valoarea 
bunurilor livrate pentru fiecare plată întârziată SA „Eximotor” a calculat-o într-o mărime 
redusă de 34740 lei.
          Cu privire la circumstanțele excepționale,  invocate de partea apelantă, Colegiul 
judiciar le consideră neîntemeiate, or, apelanții au procurat bunurile în perioada 07.06.2024- 
15.07.2024, adică după aflarea în concediu medical al apelantei  Ganna Cuclova 
(30.11.2023- 22.02.2024), astfel nu există o legătură de cauzalitate între circumstanțele 
descrise și circumstanțele formării datoriei.
          În această ordine de idei, Colegiul civil concluzionează că, în speță, criticile aduse de 
apelanți, însoțite de argumentarea circumstanțelor de fapt ale cauzei, percepute din propriul 
punct de vedere, nu pot duce la admiterea apelului, ori acestea nu pot fi reținute prin prisma 
art. 385 Cod de procedură civilă, în condițiile în care se insistă asupra reaprecierii probelor și 
circumstanțelor cauzei, în detrimentul evidențierii ilegalității soluției instanței de judecată.
      Acest fapt denotă caracterul declarativ al apelului, fiind lipsit de esență, care evidențiază 
simplul fapt al dezacordului apelanților cu soluția dată de instanța de judecată, precum și 
lipsa temeiurilor legale de declarare a apelului. 
      Față de cele ce preced și, având în vedere faptul că hotărârea primei instanțe este 
întemeiată și legală, iar criticele formulate în apel sunt nejustificate, Colegiul civil, comercial 
și de contencios administrativ al Curții de Apel Centru ajunge la concluzia de a respinge 
apelul şi de a menține hotărârea Judecătoriei Chișinău, sediul Centru  2 mai 2025. 
      În conformitate cu prevederile art.385 lit. a), art.390 Cod de procedură civilă, Colegiul 
Civil, Comercial și de Contencios administrativ al Curții de Apel Centru, 
d e c i d e :
      Se respinge cererea de apel declarată de reprezentantul ,,DEBIT LEX” S.R.L., avocatul 
Lunca Ion. 
      Se menține hotărârea Judecătoriei Chișinău (sediul Centru) din 5 iunie 2024, emisă în 
cauza civilă la cererea de chemare în judecată înaintată de „DEBIT LEX” S.R.L. împotriva 
Bulgaru Anei cu privire la încasarea datoriei și compensarea cheltuielilor judiciare.
Decizia nu se supune nici unei căi de atac, fiind definitivă și irevocabilă, din momentul 
emiterii.
Președintele completului, 
judecătorul                  Valeriu Arhip
Judecătorii                                    Diana Corlăteanu
                                                                                                         Nicolae Ghedrovici             