Dosarul nr.3-128/2025
PIGD 2-24078264-09-3-16072024  
 
H O T Ă R Â R  E
În numele Legii 
14 octombrie 2025                                                                                            
mun.Bălţi
Judecătoria Bălţi, sediul Central
Instanța compusă din:
Preşedintele ședinței, judecătorul                                                        Eduard 
PUIU
grefier                     Stanislav 
ALBOT
în sediul instanței, în ședință publică a judecat cauza, în procedura 
contenciosului administrativ, intentată la cererea de chemare în judecată înaintată 
de Rotari Mircea către SA „CET-Nord”, persoană terță Asociația de Proprietari din 
Condominiu A0300-0117 privind accesul la informații de interes public, 
C O N S T A T Ă :
1.La 16 iulie 2024 reclamantul Rotari Mircea a înaintat acțiune în ordinea 
contenciosului administrativ către SA „CET-Nord”, persoană terță Asociația de 
Proprietari din Condominiu A0300-0117 privind accesul la informații de interes 
public.
2.În motivarea acțiunii, reclamantul a invocat că, conducându-ne de prevederile 
Legii privind accesul la informațiile de interes public nr.148 din 09.06.2023, a 
solicitat de la IP,,Cadastrul Bunurilor Imobile” eliberarea informației pe blocul 
locativ din *****, mun.Bălți. La recepționarea informației supra, a formulat o 
cerere în baza Legii privind accesul la informațiile de interes public nr.148 din 
09.06.2023 către SA „CET-Nord”, prin care a solicitat prezentarea calculului 
privind repartizarea consumului direct/indirect de energie termica 
consumatorului blocului locativ conectat la sistemul colectiv de alimentare cu 
energie termica pe perioada 2022-2024 pe încăperea cu S-57,2 m.p. din blocul 
locativ din *****, care este debranșata de la SA „CET-Nord”, reieșind din 
parametrii prezentați de IP ,,Cadastrul Bunurilor Imobile”. Conform 
informației, suprafața totală a apartamentelor din blocul locativ din *****, 
mun.Bălți, este de 1559,4 m.p. Suprafața comerciala din blocul locativ din 
s*****Bălți, este de 703,0 m.p. Suprafața totală a subsolul din blocul locativ 
din *****, mun.Bălți, este de 600,6 m.p. suprafața totală a casei, scării din 
blocul locativ din *****, este de 97,7 m.p. Mansarda în blocul locativ din 
*****, mun.Bălți, conform dosarului nu este. Etajului tehnic în blocul locativ 
din ***** nu este.
3.Susține că, prin scrisoarea nr.413.1-09/0594 din 05.07.2024 (recepționată la 
11.07.2024) SA „CET-Nord” a refuzat să prezinte calculul reieșind din 
parametrii supra. SA „CET-Nord” s-a limitat la prezentarea calculului care 
anterior a fost prezentat, unde suprafața totală a apartamentelor este indicată de 
la caz la caz. În luna noiembrie suprafața totală a apartamentelor a constituit 
2135.97 m.p., în luna decembrie suprafața totala a apartamentelor a constituit 
2410.5 m. p., suprafața subsolului a fost indicata de 701.4 m.p.
4.Indică că, conform scrisorii ANRE din 05.05.2023 cu nr.06-02/1856, Agenția a 
examinat informația prezentata de către SA „CET-Nord” prin intermediul 
scrisorii nr.422.1-08/0605 din 25.04.2023 în care se invoca că, suprafața clădirii 
din *****, mun.Bălți diferă de la caz la caz, reieșind din informația care a fost 
prezentata de SA „CET-Nord” Agenției Naționale pentru Reglementarea în 
Energetica, care la rândul sau s-a expus: În baza exigentelor art.40 alin.1-2 din 
Legea nr.92 din 29 mai 2014, cu privire la energia termică și promovarea 
cogenerării...în scopul elucidării situației reale a fiecărui ap/încăpere 
nelocuibilă sa efectueze repartizarea lunara a energiei termice consumatorilor 
în baza prevederilor legale prestabilite, ulterior cu întreprinderea măsurilor 
necesare pentru ca toți locatarii să fie în condiții egale să achite facturile 
reieșind din suprafețele imobilelor pe care de facto le dețin citat încheiat.
5.Argumentează că, în temeiul art.39 alin.(1) din Legea nr.92 din 29 mai 2014, cu 
privire la energia termică și promovarea cogenerării, Consiliul de administrație 
al Agenției Naționale pentru Reglementare în Energetică, prin Hotărârea 
Consiliului de administrație al ANRE nr.23/2017 din 26.01.2017 a aprobat 
Regulamentul privind furnizarea energiei termice, prin care subdiviziunile 
Agenției Naționale pentru Reglementare în Energetică au fost obligate sa 
monitorizeze respectarea prevederilor Regulamentului aprobat. Astfel, pct.41 
din Hotărârea Consiliului de administrație al ANRE nr.23/2017 din 26.01.2017, 
cert prevede că: în cazul în care datele privind suprafața 
apartamentului/încăperii din copia titlului de proprietate sau a altui document 
care atestă obținerea pe cale legală a imobilului nu corespund cu datele 
suprafeței apartamentului/încăperii din banca centrală de date a Cadastrului 
bunurilor imobile, solicitantul prezintă furnizorului informații care confirma 
suprafața reală a apartamentului/încăperii.
6.Reiterează că, metodologia supra, are drept scop de a realiza o echitate dintre 
consumatorii conectați la sistemul de alimentare centralizat cu energie termică 
și cei debranșați de la acesta, fapt elucidat de Curtea Constituționala care a 
constatat că, categoria de persoane care pot pretinde că sunt victime ale aplicării 
prevederilor normative contestate sunt persoane care locuiesc în clădiri 
rezidențiale conectate la sistemul centralizat de încălzire, ale căror apartamente 
au fost deconectate de la sistem. Unele apartamente pot fi deconectate de la 
sistem înainte de intrarea în vigoare a prevederilor contestate, altele după. În 
cazul în care, la momentul deconectării, nu erau încă în vigoare reglementări 
care să impună plata unei cote atât de mari pentru încălzire, persoanele care au 
în proprietate apartamente deconectate în asemenea condiții nu puteau anticipa 
cu o certitudine rezonabilă că se vor confrunta în viitor cu condiția majorării 
substanțiale a plăților.
7.Mai indică că, Curtea a conștientizat faptul abuzului din partea agentului 
economic și a relatat că, nu poate fi ignorat faptul că, există și un interes de 
natură comercială pe care îl urmărește statul și unele societăți comerciale 
implicate în procesul de furnizare a energici termice. În asemenea circumstanțe, 
dat fiind rolul ei de supraveghetor și de suveran al controlului de 
constituționalitate, Curtea trebuie să fie vigilentă, astfel încât să se asigure că 
măsurile ca cea în discuție nu dau naștere unui dezechilibru care le impune o 
sarcină excesivă categoriei de persoane care pot pretinde la statutul de victime, 
în calitatea lor de utilizatori deconectați, permițându-le furnizorilor de încălzire 
să dobândească profituri nejustificate. Curtea Europeană a reținut că statul 
trebuia să se asigure că măsura contestată nu impunea o sarcină excesivă și nu 
le permitea furnizorilor de căldură să beneficieze de un profit eventual 
nejustificat.
8.Curtea Constituționala prin Hotărârea nr.4 din 03.03.2022 pentru controlul 
constituționalității unor prevederi din Legea nr.92 din 29 mai 2014 cu privire la 
energia termică și promovarea cogenerării și din Regulamentul aprobat prin 
Hotărârea Guvernului nr.191 din 19 februarie 2002 (sesizările nr.205a/2020 și 
nr.122g/2021), în pct.73 a decis că, trebuie să fie posibilă evaluarea de la caz la 
caz a circumstanțelor fiecărui apartament deconectat integral sau parțial de la 
sistemul centralizat și stabilirea unei taxe care depinde de aceste circumstanțe, 
nu de o valoare fixă. Nici unei persoane nu i se va refuza apărarea judiciară din 
motiv de inexistență a legislației, de imperfecțiune, coliziune sau obscuritate a 
legislației în vigoare. Orice persoană trebuie să poată dispune de informații 
privind normele juridice aplicabile într-un caz concret.
9.Consideră că, au fost ignorate de SA „CET-Nord” prevederile art.28 lit.e) al 
Legii 148/09.06.2023, în latura încălcării legislației privind accesul la 
informațiile publice care sau manifestat prin: lit.e) refuzul neîntemeiat de a 
comunica informațiile de interes public.
10.Solicită, obligarea SA „CET-Nord” la prezentarea calculului conform 
prevederilor Hotărârii despre aprobarea Regulamentului cu privire la modul de 
prestare și achitare a serviciilor locative, comunale și necomunale pentru fondul 
locativ, contorizarea apartamentelor și condițiile deconectării acestora de 
la/reconectării la sistemele de încălzire şi alimentare cu apă nr.191 din 
19.02.2002, privind repartizarea consumului direct/indirect de energie termica 
consumatorului blocului locativ conectat la sistemul colectiv de alimentare cu 
energie termica pe perioada 2022-2024 pe încăperea cu S-57,2 mp din blocul 
locativ din *****, care este debranșată de la SA „CET-Nord”, reieșind din 
următorii parametri: Suprafața totala a apartamentelor din blocul locativ din 
*****, mun.Bălți, este de 1559,4 m.p. Suprafața comercială din blocul locativ 
din *****, este de 703,0 mp, suprafața totală a subsolul din blocul locativ din 
*****, mun.Bălți, este de 600,6 mp, suprafața totala a casei scării din blocul 
locativ din *****, este de 97,7 mp, mansarda în blocul locativ din *****, 
mun.Bălți, conform dosarului nu este, etajului tehnic in blocul locativ din ***** 
nu este.
11.Pârâtul - SA „CET-Nord” la data de 2 9.01.2025 a depus referință pe marginea 
cererii de chemare în judecată solicitând respingerea cererii de chemare în 
judecată ca fiind neîntemeiată.
12.Menționează că, la data de 27.06.2024, SA „CET-Nord” a recepționat cererea 
înregistrată cu nr.414-07/0845 depusă de Rotari Mircea prin care a solicitat 
prezentarea calcului detailat a energiei termice pentru perioada dintre 2022-
2024 pentru locul de consum din *****, mun.Bălți. Informația detailată și 
anume calculul desfășurat a energiei termice livrate la locul de consum din 
*****, a fost prezentată solicitantului prin răspunsul înregistrat cu nr.413.1-
09/0594 la data de 05.07.2024.
13.Indică că, la data de 25.07.2024, SA „CET-Nord” a recepționat încheierea 
Judecătoriei Bălți, sediul Central, nr.3-101/2024 din 22.07.2024, prin care a fost 
acceptată cererea de chemare în judecată înaintată de Rotari Mircea către SA 
„CET-Nord” privind accesul la informație de interes public, în procedura de 
contencios administrativ. Potrivit cererii de chemare în judecată, reclamantul 
solicită instanței de judecată obligarea SA „CET-Nord” să prezinte un calcul 
conform prevederilor HG nr.191 din 19.02.2002 cu modificările ulterioare, prin 
care a fost aprobat Regulamentul cu privire la modul de prestare și achitare a 
serviciilor locative, comunale și necomunale pentru fondul locativ, contorizarea 
apartamentelor și condițiile deconectării/reconectării acestora de la sistemele de 
încălzire și alimentare cu apă în raport cu suprafața spațiului comercial 57,2 m 2 
în baza informațiilor de suprafețe a blocului locativ din *****, mun.Bălți, 
prezentat de Instituția Publică Cadastrul Bunurilor Imobile. Ca temei legal în 
susținerea celor solicitate în cererea de chemare în judecată, reclamantul face 
trimitere la faptul că pârâtul SA „CET-Nord” a ignorat prevederile art.28 lit.e) 
al Legii nr.148 din 09.06.2023 privind accesul la informațiile de interes public.
14.Reține că, SA „CET-Nord” este o societate comercială fondată de statul 
Republica Moldova reprezentat prin instituția publică Agenția Proprietății 
Publice, care este acționar ce deține 100% din numărul total de acțiuni, iar 
obiectul principal de activitate al SA „CET-Nord” este producerea energiei 
termice și electrice, distribuția furnizarea energiei termice, fiind persoană 
juridică de drept privat.
15.Invocă că, reieșind din cererea reclamantului din 27.06.2024 înregistrată cu 
nr.414-07/0845 ultimul solicită prezentarea unui calcul detailat pe perioada 
2022-2024 a încăperii din *****, cu o suprafață de 57,2 m.p. care este 
debranșată. Din analiza solicitării menționate se evidențiază că acestea parvin 
din rezultatul prestării serviciilor de energie termică către locul de consum 
spațiul nelocativ cu suprafața de 57,2 m.p situat în blocul locativ din *****, 
mun.Bălți, astfel că relațiile ce formează raporturile juridic dintre unitatea 
termoenergetică la caz pârâtul SA „CET-Nord” și beneficiarul cu dreptul de 
proprietate a spațiului nelocativ menționat reclamantul Rotari Mircea sunt 
expres reglementate de cadrul normativ sus menționat aplicabil speței, iar 
pretinsa informație - un calcul detailat, la caz, nu poate fi încadrată ca fiind 
informație de interes public în baza Legii nr.148 din 09.06.2023 privind accesul 
la informațiile de interes public, deoarece raportul juridic relevant la caz îl 
formează relațiile concrete dintre furnizor și beneficiarul serviciilor comunale la 
locul de consum.
16.Susține că potrivit art.1 al Legii nr.148 din 09.06.2023 privind accesul la 
informațiile de interes public, prezenta lege are drept scop asigurarea 
transparenței activităților din sectorul public, suplimentar art.2 alin.(2) al 
aceleiași Legi, statuează precum că prezenta lege nu aduce atingere 
reglementărilor speciale privind accesul la informațiile de interes public, care se 
conțin în alte legi.
17.Consideră că, Rotari Mircea în cererea sa din 27.06.2024, eronat a făcut 
trimitere la prevederile Legii nr.148 din 09.06.2023 privind accesul la 
informațiile de interes public, deoarece reclamantul solicită prezentarea unui 
calcul fiind în calitatea sa de beneficiar particular al serviciilor de energie 
termică. Chiar dacă în sensul Legii nr. 148 din 09.06.2023 privind accesul la 
informațiile de interes public, întreprinderile energetice care desfășoară 
activități în domeniul gazelor naturale, al energiei electrice sau al energiei 
termice pot avea calitatea de furnizori de informații, la prezenta speță nu sunt 
aplicabile, din motiv că după cum sa menționat mai sus raporturile juridice 
dintre unitatea termoenergetică și consumatorii săi sunt clar reglementate de 
actele normative aplicabile domeniului, iar informații de interes public nu pot fi 
calcule particulare a unui loc de consum individual.
18.Mai indică că, din circumstanțele cauzei rezultă că prin cererea sa din 
27.06.2024 reclamantul Rotari Mircea solicită furnizorului de energie termică 
reclamantului SA „CET-Nord” prezentarea unui calcul detailat pe perioada 
2022-2024 a încăperii din *****, cu o suprafață de 57,2 mp, care este 
debranșată, informație care la data 05.07.2024 a fost prezentată solicitantului 
integral prin răspunsul înregistrat cu nr.413.1-09/0594, astfel că reieșind din 
analiza cerințelor formulate în cererea sa cât și din acțiune, evidențiem că 
aceasta este o solicitare în realizare, or, informația pe care o deținea reclamantul 
în raport cu serviciile prestate a fost integral prezentată reclamantului în forma 
şi conținutul de facto existent în răspunsul la cererea menționată, iar din 
conținutul cererii reclamantul solicită ca furnizorul SA „CET-Nord” să 
efectueze unele calcule în raport cu suprafețele prezentate. Adică, sa solicitat nu 
accesul la informațiile existente pe care le-ar fi deținut reclamantul, însă 
efectuarea acțiunilor de calcul în baza suprafețelor prezentate în cererea sa. 
Astfel, se atestă cu certitudine faptului că, pârâtul SA „CET-Nord” a furnizat 
reclamantului informația solicitată prin cererea din 27.06.2024, astfel că 
furnizorul de energie termică SA „CET-Nord” a acționat transparent și în 
maniera prescrisă de lege, iar reclamantul Rotari Mircea nu poate pretinde 
încălcarea dreptului la furnizarea informatei, deoarece acesta a primit răspuns la 
revendicările formulate în cererea sa din 26.06.2024.
19.Argumentează că, SA „CET-Nord” nu este o agenție de elaborare și efectuare a 
calculelor la solicitare și nici nu prestează astfel de servicii, precum și servicii 
de audit la solicitare, astfel că la cererea reclamantului din 26.06.2024 pârâtul a 
prezentat informația integrală pe care o deținea, însă nu urma să elaboreze o altă 
informație iar reclamantul avea și are posibilitatea de a solicita efectuarea unor 
astfel de calcule în baza informației pe care o deține de la IP Cadastrul 
Bunurilor Imobile, entităților care prestează astfel de servicii abilitate sau 
specializate în acest domeniu pentru ași atinge scopul urmărit.
20.Suplimentar, menționează că, nu este clar cu certitudine dacă entitatea SA 
„CET-Nord” reieșind din circumstanțele prezentei spete poate avea calitatea de 
pârât în procedura contenciosului administrativ reglementată de Codul 
administrativ al Republicii Moldova.
În cadrul ședinței de judecată pentru dezbateri judiciare.
21.Prin încheierea din 14.08.2025 a fost atras în proces, în calitate de persoană 
terță Asociația de Proprietari din Condominiu A0300-0117.
22.Reprezentantul pârâtului SA „CET-Nord”-Tulburi Ivan fiind prezent la ședința 
de judecată a solicitat respingerea cererii de chemare în judecată ca fiind 
neîntemeiată
23.Reclamantul Rotari Mircea în ședința de judecată de examinarea a cauzei în 
fond nu s-a prezentat însă prin cererea din 30.09.2025 a solicitat examinarea 
cauzei în lipsa sa, indicând că susține integral cererea de chemare în judecată.
24.Persoană terță Asociația de Proprietari din Condominiu A0300-0117 la ședința 
de judecată nu s-a prezentat, prin cererea din 19.09.2025 a solicitat examinarea 
cauzei în lipsa sa, indicând că susține integral cererea de chemare în judecată.
25.Or, potrivit prevederilor art.218 lit.d) Cod administartiv, Examinarea şi 
soluţionarea în fond a acţiunii în contencios administrativ are loc conform 
prevederilor Codului de procedură civilă, cu următoarele excepţii: 
neprezentarea la şedinţa de judecată, fără motive temeinic justificate, a 
participanţilor şi/sau a reprezentanţilor lor nu împiedică soluţionarea acţiunii 
în contenciosul administrativ, iar în temeiul art.206 alin.(1) Cod de procedură 
civilă, Părţile au dreptul să solicite instanţei judecătoreşti examinarea cauzei în 
lipsa lor şi remiterea copiei de pe hotărîre. Dacă partea solicită să-şi 
dovedească pretenţiile sau obiecţiile prin ascultarea celeilalte părţi, instanţa 
cere să se prezinte personal în faţa judecăţii.
Admisibilitatea acțiunii:
26.Conform art.25 alin.(2) Cod administrativ, Contestarea acţiunilor sau 
inacţiunilor furnizorilor de informaţii se realizează prin depunerea unei acţiuni 
în contencios administrativ, care se înaintează şi se examinează în conformitate 
cu prevederile Codului administrativ, fără respectarea procedurii prealabile, 
cu excepţiile şi completările stabilite de prezenta lege. În partea ce ţine de 
procedura contenciosului administrativ, toţi furnizorii de informaţii sunt 
asimilaţi autorităţilor publice.
27.Potrivit prevederilor art.207 alin.(1)-(2) Cod administrativ, Instanţa verifică din 
oficiu dacă sînt întrunite condiţiile pentru admisibilitatea unei acţiuni în 
contenciosul administrativ. Dacă este inadmisibilă, acţiunea în contencios 
administrativ se declară ca atare prin încheiere judecătorească susceptibilă de 
recurs. (2) Acţiunea în contencios administrativ se declară inadmisibilă în 
special când: a) există o hotărîre judecătorească definitivă cu privire la un 
litigiu între aceleaşi părţi, cu acelaşi obiect şi pe aceleaşi temeiuri de drept; b) 
există o încheiere judecătorească prin care s-a dispus încetarea procesului în 
legătură cu faptul că reclamantul a renunţat la acţiune sau şi-a retras acţiunea 
într-un litigiu între aceleaşi părţi, cu acelaşi obiect şi pe aceleaşi temeiuri de 
drept sau că între parţi s-a încheiat o tranzacţie de împăcare; c) la aceeaşi sau 
la altă instanţă de judecată se examinează o acţiune între aceleaşi părţi, cu 
acelaşi obiect şi pe aceleaşi temeiuri de drept; d) acţiunea a fost depusă după 
expirarea termenului prevăzut la art.209; e) reclamantul nu poate revendica 
încălcarea, prin activitatea administrativă, a unui drept în sensul art.17; f) nu 
sînt întrunite condiţiile prevăzute la art.208; g) acţiunea a fost depusă de o 
persoană fără împuterniciri în acest sens; h) cererea de chemare în judecată nu 
corespunde cerinţelor prevăzute la art.211 alin.(1) şi (2) şi art.212 alin.(1) şi 
reclamantul nu a înlăturat neajunsurile în termenul stabilit de instanţa de 
judecată.
28.Referitor la aspectele legate de admisibilitatea/inadmisibilitatea acțiunii în 
ordinea contenciosului administrativ, instanța de judecată, a realizat testul de 
admisibilitate a acțiunii. Acțiunea a fost înaintată în termenul prevăzut de lege, 
or, răspunsul la cererea de furnizare a informației datează cu 05.07.2024, iar 
acțiunea în instanța de judecată a fost înaintată la 16.07.2024, or, potrivit 
prevederilor art.25 alin.(3) din Legea privind accesul la informațiile de interes 
public, Acţiunea în contencios administrativ se înaintează în decurs de 30 de 
zile de la data comunicării răspunsului furnizorului de informații.
29.Suplimentar, instanța a stabilit că, prezența acțiune constituie obiect de 
examinare în ordinea contenciosului administrativ în temeiul Legii privind 
accesul la informații de interes public. La fel verificând portalul național al 
instanțelor de judecată a constatat că la caz nu există o hotărâre judecătorească 
definitivă cu privire la un litigiu între aceleaşi părţi, cu acelaşi obiect şi pe 
aceleaşi temeiuri de drept, nu există pe rol o acţiune între aceleaşi părţi, cu 
acelaşi obiect şi pe aceleaşi temeiuri de drept.
Aprecierea instanței:
30.Audiind participanții la proces, studiind materialele cauzei, instanța de judecată 
respinge cererea de chemare în judecată înaintată de cererea de chemare în 
judecată înaintată de cererea de chemare în judecată înaintată de Rotari Mircea 
către SA „CET-Nord”, persoană terță Asociația de Proprietari din Condominiu 
A0300-0117 privind accesul la informații de interes public, din următoarele 
considerente.
31.Conform prevederilor art.218 Codul administrativ, Examinarea şi soluţionarea 
în fond a acţiunii în contencios administrativ are loc conform prevederilor 
Codului de procedură civilă, cu următoarele excepţii: a) examinarea şi 
soluţionarea acţiunii în contencios administrativ are loc în şedinţă publică, iar 
în cazuri de excepţie stabilite de lege – în şedinţă închisă. Participanţii la 
proces se citează; în citaţie se comunică locul, data şi ora şedinţei. Dacă 
participanţii la proces convin de comun acord, examinarea şi soluţionarea 
acţiunii în contencios administrativ are loc în procedură scrisă; b) instanţa de 
judecată acceptă probele prezentate după termenul stabilit în faza de pregătire 
pentru examinarea în fond a acţiunii în contencios administrativ, numai dacă 
participanţii la proces justifică şi probează imposibilitatea prezentării probelor 
în termenul stabilit de instanţă; c) participanţii la proces care s-au prezentat 
cel puţin o dată în şedinţa de judecată pe parcursul examinării acţiunii în 
contencios administrativ sau au efectuat acte de procedură în contextul 
examinării acţiunii în contencios administrativ nu pot invoca lipsa citaţiei 
pentru efectuarea actelor de procedură la o dată ulterioară; d) neprezentarea 
la şedinţa de judecată, fără motive temeinic justificate, a participanţilor şi/sau 
a reprezentanţilor lor nu împiedică soluţionarea acţiunii în contenciosul 
administrativ.
32.Conform prevederilor art.130 alin.(1) Codul de procedură civilă, Instanţa 
judecătorească apreciază probele după intima ei convingere, bazată pe 
cercetarea multiaspectuală, completă, nepărtinitoare şi nemijlocită a tuturor 
probelor din dosar în ansamblul şi interconexiunea lor, călăuzindu-se de lege; 
alin.(2) Nici un fel de probe nu au pentru instanţa judecătorească o forţă 
probantă prestabilită fără aprecierea lor; alin.(3) Fiecare probă se apreciază 
de instanţă privitor la pertinenţa, admisibilitatea, veridicitatea ei, iar toate 
probele în ansamblu, privitor la legătura lor reciprocă şi suficienţa pentru 
soluţionarea cauzei.
33.Potrivit art.189 alin.(1) Codul administrativ, Orice persoană care revendică 
încălcarea unui drept al său prin activitatea administrativă a unei autorităţi 
publice poate înainta o acţiune în contencios administrativ.
34.Potrivit prevederilor art.206 alin.(1) lit.b) Cod administrativ, O acţiune în 
contencios administrativ poate fi depusă pentru: obligarea autorităţii publice 
să emită un act administrativ individual (acţiune în obligare).
35.Instanța de judecată constată cu certitudine că, la caz, reclamantul înaintează 
pretenții materializatoare a acțiunii în obligare – solicitând obligarea furnizării 
informației de interes public.
36.În raport cu obiectul prezentei acțiuni în contencios administrativ, instanța de 
judecată constată cu certitudine următoarele circumstanțe de fapt și drept.
37.La data de 21.06.2024 Agenția Geodezie, Cartografie și Cadastru a RM, IP 
Cadastrul Bunurilor Imobile Serviciul cadastral teritorial Bălți a emis răspunsul 
la cererea adresată de Rotari Mircea privind accesul la informație de interes 
public prin care informează: Blocul locativ din *****, mun.Bălți, are 4 nivele 
(S+P+2E): În blocul locativ din ***** sunt 30 de apartamente; În blocul locativ 
din *****, mun.Bălți, sunt 14 apartamente cu 2 odăi; În blocul locativ din 
*****, sunt 16 apartamente cu 3 odăi; Suprafața totală a apartamentelor din 
blocul locativ din *****, mun.Bălți, este de 1559.4 m.p.; Suprafața comercială 
din blocul locativ din *****, este de 703.0 m.p.; Suprafața totala a subsolului 
din blocul locativ din *****, mun.Bălți, este de 600.6 m.p.; Suprafața totală a 
casei scării din blocul locativ din ***** este de 97.7 m.p.; Mansarda din blocul 
locativ din *****, mun.Bălți, conform dosarului nu este; Etajului tehnic din 
blocul locativ din *****.
38.Ca urmare a răspunsului din 21.06.2024 parvenit de la Agenția Geodezie, 
Cartografie și Cadastru a RM, IP Cadastrul Bunurilor Imobile Serviciul 
cadastral teritorial Bălți, la data de 25.06.2024 reclamantul s-a adresat către SA 
„CET-Nord” cu o cerere prin care solicită prezentarea unui calcul detaliat pe 
perioada 2022-2024 a încăperii din *****, mun.Bălți cu o suprafață de 57,2 m 2, 
care este debranșată.
39. La data de 05.07.2024 SA „CET-Nord” a emis răspunsul nr.413.1-09/0594 prin 
care prezintă reclamantului Rotari Mircea informația detaliată cu privire la 
repartizarea consumului de energie termică pentru perioada de încălzire 2022-
2023 și 2023-2024, anexând informația detaliată cu privire la repartizarea 
consumului de energie termică pentru lunile noiembrie, decembrie 2022; 
ianuarie-martie 2023; noiembrie, decembrie 2023, ianuarie-martie 2024 pe -24 
file.
40.Considerând că i-a fost încălcat dreptul de acces la informație, Rotari Mircea s-
a adresat la 16.07.2024 cu acțiune în contencios administrativ către SA „CET-
Nord” privind accesul la informații de interes public.
41.Conform art.34 din Constituție, Dreptul persoanei de a avea acces la orice 
informaţie de interes public nu poate fi îngrădit.
42.Potrivit art.53 alin.(1) din Constituție, Persoana vătămată într-un drept al său 
de o autoritate publică, printr-un act administrativ sau prin nesoluţionarea în 
termenul legal a unei cereri, este îndreptăţită să obţină recunoaşterea dreptului 
pretins, anularea actului şi repararea pagubei.
43.În corespundere cu pct.27 din Hotărîrea Curții Constituționale din 14 ianuarie 
2021, Curtea relevă că acest drept comportă două aspecte: dreptul de a solicita 
şi dreptul de a primi informații. În acest sens, orice autoritate şi/sau instituție 
publică este obligată să ofere informațiile solicitate, atât timp cât nu există un 
motiv legitim de a refuza aceste solicitări (HCC nr. 19 din 22 iunie 2015, §§ 34- 
35; HCC nr.16 din 18 mai 2016, §48; HCC nr. 29 din 12 decembrie 2019, § 35).
44.Curtea Europeană a Drepturilor Omului recunoaște importanța accesului la 
informație pentru protejarea dreptului la libertatea de exprimare, consfințit în 
articolul 10 din Convenția Europeană a Drepturilor Omului, potrivit căruia orice 
persoană are dreptul la libertate de exprimare. Acest drept include libertatea de 
opinie şi libertatea de a primi sau a comunica informaţii ori idei fără amestecul 
autorităţilor publice şi fără a ţine seama de frontiere.
45.Potrivit art.9 Cod administrativ, alin.(1) Prin petiţie, în sensul prezentului cod, 
se înţelege orice cerere, sesizare sau propunere adresată unei autorităţi publice 
de către o persoană fizică sau juridică; alin.(2) Prin cerere se solicită emiterea 
unui act administrativ individual sau efectuarea unei operaţiuni administrative.
46.Potrivit prevederilor art.4 din Legea privind accesul la informațiile de interes 
public, În sensul prezentei legi, informaţii de interes public sunt toate 
informaţiile deţinute de furnizorii de informaţii, indiferent de suportul de 
stocare (pe hârtie, în formă electronică sau în orice alt format).
47.În conformitate cu art.6 din Legea privind accesul la informaţiile de interes 
public, (1) Orice persoană fizică sau juridică are dreptul la accesul la 
informaţiile de interes public, în formele şi condiţiile prevăzute de lege. (2) 
Furnizorii de informaţii sunt obligaţi să asigure accesul la informaţiile de 
interes public, în formele şi condiţiile prevăzute de lege.
48.Potrivit prevederilor art.13 din Legea privind accesul la informațiile de interes 
public, alin.(1) Orice persoană fizică sau juridică (în continuare – solicitant) 
are dreptul să solicite şi să obţină informaţii de interes public în condiţiile legii, 
prin înaintarea unei cereri de comunicare a informaţiilor de interes public (în 
continuare – cerere); alin.(2) Furnizorii de informaţii sunt obligaţi să comunice 
informaţiile de interes public solicitate, în condiţiile legii; alin.(3) Prevederile 
Codului administrativ se aplică numai în măsura în care nu contravin 
prevederilor prezentei legi.
49.În conformitate cu art.14 din Legea privind accesul la informaţiile de interes 
public, alin.(1) Cererea se înaintează furnizorului de informaţii şi poate fi: a) 
transmisă în formă electronică; b) depusă în scris sau expediată prin poştă; c) 
adresată verbal (direct sau prin telefon); alin.(2) Pentru cererea transmisă în 
formă electronică nu este necesară întrunirea cerinţelor legale stabilite pentru 
documentele electronice.
50.Conform art.19 din Legea privind accesul la informațiile de interes public, 
alin.(1) Informaţiile de interes public se comunică solicitantului din momentul 
în care sunt disponibile pentru a fi comunicate, dar nu mai târziu de 10 zile de 
la data înregistrării cererii; alin.(2) Termenul stabilit la alin.(1) poate fi 
prelungit cu cel mult 7 zile în cazul în care cererea este complexă sau se 
solicită un volum mare de informaţii, care necesită timp suplimentar pentru 
prelucrare. Prelungirea are efect doar dacă solicitantul este informat despre 
aceasta în scris, în interiorul termenului prevăzut la alin.(1) şi cu indicarea 
motivelor prelungirii; alin.(3) În cazul conexării cererilor conform art.18, 
termenul de examinare şi soluţionare curge de la data înregistrării primei 
cereri înaintate de către solicitant; alin.(4) Cererile adresate verbal se 
soluţionează imediat, în ziua înaintării, dacă informaţiile solicitate sunt 
disponibile pentru a fi comunicate imediat. În cazul în care informaţiile 
solicitate nu sunt disponibile pentru a fi comunicate imediat sau acestea sunt cu 
accesibilitate limitată, solicitantul este îndrumat să înainteze o cerere în formă 
electronică sau în scris, care va fi examinată şi soluţionată în termenele 
prevăzute la alin.(1)–(3).
51.În situația din speță, analizând solicitările înaintate de reclamant în cererea de 
acces la informație, raportate la prevederile Legii nr.148 din 09.06.2023, 
instanța de judecată nu constată careva încălcări admise de SA „CET-Nord” la 
emiterea răspunsului în privința căruia reclamantul Rotari Mircea își manifestă 
dezacordul.
52.Or, din răspunsul nr.413.1-09/0594 din 05.07.2024 nu rezultă refuzul SA „CET-
Nord” de a-i comunica anumite informații reclamantului Rotari Mircea.
53.Dimpotrivă SA „CET-Nord” i-a expediat reclamantului informația detaliată cu 
privire la repartizarea consumului de energie termică pentru perioada de 
încălzire 2022-2023 și 2023-2024, anexând informația detaliată cu privire la 
repartizarea consumului de energie termică pentru lunile noiembrie, decembrie 
2022; ianuarie-martie 2023; noiembrie, decembrie 2023, ianuarie-martie 2024. 
54.Instanța de judecată constată că, informația vizează: repartizarea consumului 
direct/indirect de energie termică consumatorului blocului locativ conectat la 
sistemul colectiv de alimentare cu energie termică pentru luna noiembrie 2022 
și calculul aporturilor de căldură către apartament; pentru luna decembrie 2022; 
pentru luna ianuarie 2023; pentru luna februarie 2023; pentru luna martie 2023; 
pentru luna noiembrie 2023; pentru luna decembrie 2023; pentru luna ianuarie  
2024; pentru luna februarie 2024; pentru luna martie 2024.
55.Instanța de judecată, analizând în mod cumulativ prevederile Legii nr.148/2023 
privind accesul la informațiile de interes public, precum și conținutul 
solicitărilor înaintate de reclamant și al răspunsurilor furnizate de SA „CET-
Nord”, reține că informațiile transmise de furnizorul de energie termică 
corespund obiectului cererii inițiale și acoperă integral domeniul de interes 
indicat de reclamant.
56.Astfel, din răspunsul expediat de SA „CET-Nord”, anexate la dosar, instanța 
constată că reclamantului i-au fost comunicate datele tehnice și calculele 
detaliate aferente perioadei și imobilului indicate de acesta, respectiv 
încăperea/apartamentul menționat în solicitările sale. Răspunsurile conțin 
elemente esențiale referitoare la: repartizarea consumului de energie termică, 
calculul aporturilor de căldură, efectuat separat pentru fiecare lună din 
perioadele de încălzire 2022–2023 și 2023–2024; datele specifice imobilului 
indicat de reclamant, ș.a.
57.Prin urmare, instanța reține că răspunsurile operatorului energiei termice nu 
conțin niciun element de refuz, nici explicit, nici implicit, ci dimpotrivă 
demonstrează că furnizorul a depus diligențe pentru a transmite o informație 
completă, structurată și adaptată exact obiectului cererii reclamantului.
58.Întrucât scopul Legii nr.148/2023 este de a asigura accesul neîngrădit la 
informațiile oficiale de interes public, instanța observă că, în speță, obligațiile 
prevăzute de lege au fost pe deplin respectate, reclamantului fiindu-i oferite 
toate informațiile care se circumscriu competenței furnizorului și care se 
regăsesc în posesia sau controlul acestuia.
59.Sub acest aspect, instanța nu identifică niciun temei pentru a concluziona că SA 
„CET-Nord” ar fi omis să răspundă, ar fi limitat accesul reclamantului la 
informație sau ar fi comunicat doar parțial datele solicitate. Dimpotrivă, 
conținutul răspunsurilor demonstrează că reclamantul a primit în format 
informația vizată, inclusiv toate calculele pe care le-a enumerat în cererile 
expediate către furnizor.
60.Prin cererea inițială de solicitare a informației, reclamantul a solicitat 
prezentarea unei informații detaliate. Astfel, din analiza răspunsului oferit de 
furnizorul de informație și actele anexate la răspuns, instanța de judecată 
constată că, acest răspuns corespunde cerinței formulate de solicitantul 
informației, și anume – răspuns detaliat.
61.Reclamantul indică o serie de parametri tehnici în cererea de acces la 
informație, invocă o serie de neconcordanțe în calculele prezentate referitoare la 
suprafața bunului imobil din *****, însă acesta solicită prezentarea informației 
anume în raport cu încăperea din *****, mun.Bălți, cu o suprafață de 57,2 m2, 
suprafață care este reflectată în răspunsul acordat de furnizorul de informații.
62.Solicitarea reclamantului de furnizare a informației nu vizează întreg blocul 
locativ ci anume încăperea din ***** cu o suprafață de 57,2 m2, astfel, 
eventualele neclarități referitoare la celelalte suprafețe nici nu pot constitui 
obiect de examinare la caz, or, celelalte suprafețe au fost indicate doar pentru a 
reflecta o serie parametri tehnici generali, pe când pretențiile reclamantului 
vizează anume informația privind încăperea din *****, mun.Bălți cu o 
suprafață de 57,2 m2.
63.Un aspect esențial și determinat al soluției pe caz este faptul că, obiectul cauzei 
de contencios administrativ la caz îl reprezintă furnizarea informației ci nu 
contestarea calculelor consumului de energie termică.
64.Astfel, instanța de judecată va menționa că partea pârâtă și-a exercitat dreptul 
discreționar la emiterea răspunsului nominalizat în limitele legale, și conform 
scopului acordat prin lege, motiv pentru care, temeiuri de admitere a acțiunii 
formulate nu au fost determinate.
65.Prin coroborarea tuturor circumstanțelor analizate, instanța reține că 
informațiile comunicate de SA „CET-Nord” corespund, în mod suficient și 
pertinent, obiectului solicitărilor înaintate de reclamant. Conținutul răspunsului 
oferit reclamantului reflectă datele tehnice, calculele și elementele exacte ce au 
fost cerute, în limitele informațiilor disponibile și aflate în posesia acesteia.
66.În aceste condiții, instanța concluzionează că reclamantul a primit informația 
solicitată, atât sub aspectul conținutului, cât și al sferei de date vizate în cererea 
sa inițială de furnizare a informației, iar dezacordul cu răspunsul dat nu poate 
fundamenta concluzia existenței unei încălcări a dreptului său de acces la 
informațiile de interes public.
67.Din raționamentele enunțate supra, judecătorul conchide asupra netemeiniciei 
acțiunii reclamantului Rotari Mircea, nefiind constatată încălcarea unui drept al 
reclamantului prin activitatea administrativă a SA „CET-Nord”.
68.Potrivit prevederilor art.224 alin.(1) Codul administrativ, examinînd acţiunea în 
contencios administrativ în fond, instanţa de judecată adoptă una dintre 
următoarele hotărîri: a) în baza unei acţiuni în contestare, anulează în tot sau 
în parte actul administrativ individual, precum şi o eventuală decizie de 
soluţionare a cererii prealabile, dacă acestea sînt ilegale şi prin ele 
reclamantul este vătămat în drepturile sale; b) în baza unei acţiuni în obligare, 
anulează în tot sau în parte actul administrativ individual de respingere a 
solicitării sau o eventuală decizie adoptată în procedura prealabilă şi obligă 
autoritatea publică să emită un act administrativ individual, dacă revendicarea 
pretenţiei reclamantului de emitere a actului este întemeiată; c) în baza unei 
acţiuni în realizare, obligă la acţiune, tolerare sau inacţiune, dacă o astfel de 
pretenţie a reclamantului este întemeiată; d) în baza unei acţiuni în constatare, 
constată existenţa sau inexistenţa unui raport juridic ori nulitatea unui act 
administrativ individual sau a unui contract administrativ, dacă raportul 
juridic există sau, respectiv, nu există ori actul administrativ individual sau 
contractul administrativ este nul; e) în baza unei acţiuni de control normativ, 
anulează în tot sau în parte actul administrativ normativ, dacă acesta este 
ilegal, sau constată nulitatea acestuia, dacă acesta este nul; f) respinge 
acţiunea    ca fiind neîntemeiată, dacă nu sînt îndeplinite condiţiile de adoptare 
a unei hotărîri prevăzute la lit.a)–e).
69.Drept consecință a circumstanțelor de fapt constatate, raportate la cadrul legal 
aplicabil la caz, instanța va respinge acțiunea înaintată de Rotari Mircea către 
SA „CET-Nord”, persoană terță Asociația de Proprietari din Condominiu 
A0300-0117 privind accesul la informații de interes public.
70.În conformitate cu art.224 alin.(1) lit.f) Cod administrativ, art.238-241 Cod de 
procedură civilă, instanța de judecată 
 
H O T Ă R Ă Ş T E :
     Se respinge ca neîntemeiată cererea de chemare în judecată înaintată de 
Rotari Mircea către SA „CET-Nord”, persoană terță Asociația de Proprietari din 
Condominiu A0300-0117 privind accesul la informații de interes public 
Hotărârea poate fi atacată cu apel la Curtea de Apel Nord în termen de 30 
zile de la data pronunțării dispozitivului, prin intermediul Judecătoriei Bălţi, sediul 
Central.
Motivarea apelului se prezintă la Curtea de Apel Nord în termen de 30 de 
zile de la data notificării hotărârii motivate. Dacă se depune împreună cu apelul, 
motivarea apelului se depune la Judecătoria Bălți, sediul Central.
Preşedintele ședinței, judecătorul                 Eduard PUIU