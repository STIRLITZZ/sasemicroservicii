Dosarul nr.5r-2745/2025;
4-25070125-12-5r-19052025
H O T Ă R Î R E
În numele Legii
12 decembrie 2025                                                                                              mun. Chişinău
 
Judecătoria Chişinău, sed. Ciocana 
Instanţa compusă din:
Preşedintele şedinţei, judecătorul                                                    Dumitru Bosîi
Grefier                                                                                             Virginia Guțan
Cu participarea:
Interpretului                                                                                   Sergiu Danilescu
Persoanei în privința căreia a fost pornit procesul contravențional, Claudia Crețu,
Apărătorului persoanei în privința căreia a fost pornit procesul contravențional, avocatul Ilie 
Rotaru,
În lipsa: agentului constatator, citat legal,
examinând în şedinţă judiciară publică, cauza contravențională în baza contestației depuse de 
petiționara CREȚU Claudia împotriva procesului-verbal cu privire la contravenție seria MAI06 441971 
din 30.04.2025, încheiat în privința cet. CREȚU Claudia, născută la ***** în temeiul art. 47 1 alin.(1) Cod 
contravențional, precum și împotriva deciziei de sancționare a contravenientei din aceeași dată, instanța,- 
 A constatat :   
La data de 30 aprilie 2025, agentul constatator Scrinciuc Alexandru, a încheiat procesul-verbal cu 
privire la contravenție seria MAI06 441971 în privința cet.CREȚU Claudia în temeiul art.47 1 alin.(1) Cod 
contravențional, incriminându-i ultimei comiterea faptei prejudiciabile în următoarele circumstanțe: în 
toamna anului 2024, aflându-se în mun.Chișinău, ***** numita a pretins personal prin mijlocitor la 
surse financiare în scopul exercitării sau al neexercitării unor drepturi electorale, care a avut loc în 
Republica Moldova în anul 2024.
La aceeași dată, în baza procesului-verbal cu privire la contravenție indicat supra, agentul 
constatator a emis decizia de sancționare a cet. CREȚU Claudia, aplicându-i acesteia o sancțiune sub 
formă de amendă în mărime de 500 u.c., echivalentul sumei de 25000 lei.
Nefiind de acord cu decizia de sancționare, la data de 13 mai 2025, contravenienta CREȚU 
Claudia a depus la autoritatea din care face parte agentul constatator o contestație, solicitând anularea 
procesului-verbal și a deciziei de sancționare emise în privința sa pe cazul relatat supra, și deopotrivă 
încetarea procesului contravențional din motivul lipsei faptului contravenției.
În argumentarea contestației sale, petiționara a pledat nevinovată, negând faptul că a primit careva 
bani în legătură cu exercitarea/ neexercitarea drepturilor electorale. A mai explicat că deține grad de 
dizabilitate și 3 copii minori la întreținere.
La data de 28 iulie 2025, petiționara a înaintat și un supliment la contestație, în care a obiectat față 
de procesul-verbal cu privire la contravenție, și anume: neclaritatea învinuirii formulate, indicarea vagă și 
contrară realității a locului și timpului comiterii presupusei contravenții.
Argumentele participanților la proces:
În cadrul ședinței de judecată, petiționara Crețu Claudia a susținut integral contestația, reiterând 
aceleași argumente expuse în textul contestației.
Reprezentantul petiționarei, avocatul Ilie Rotaru a susținut poziția contestatarei, solicitând 
admiterea integrală a acesteia.
Agentul constatator Scrinciuc Alexandru, fiind citat legal, nu s-a prezentat la ședința de judecată 
din motive necunoscute instanței. În condițiile enunțate, conducându-se de prevederile art. 455 Cod 
contravențional, instanța a dispus examinarea contestației în lipsa agentului constatator.
Aprecierea instanţei:
Audiind opiniile participanților la proces, examinând materialele cauzei în raport cu cadrul legal 
relevant speței, instanţa apreciază necesar să admită contestația petiționarei, reieşind din următoarele 
considerente:
Preliminar instanța de judecată verifică chestiunea admisibilității contestației spre examinare.
Astfel, potrivit art. 448 alin. (1) Cod Contravențional, contravenientul, victima sau reprezentantul 
acestora, procurorul, dacă este parte în cauza contravenţională, în cazul în care nu sînt de acord cu decizia 
agentului constatator sau în cazul în care aceasta a fost emisă cu încălcarea normelor procesuale stabilite 
de prezentul cod, sînt în drept să conteste decizia emisă asupra cauzei contravenţionale. Termenul de 
contestare a deciziei agentului constatator este de 15 zile de la data emiterii acesteia sau, pentru părţile 
care nu au fost prezente la şedinţa de examinare a cauzei contravenţionale, de la data înmînării copiei de 
pe decizia respectivă în condiţiile art.4471alin.(8).
De la bun început instanța reține că, de caz, contestația deferită spre soluționare se înscrie în 
categoria de cauze contravenționale atribuite spre examinare în competența instanței de judecată, în acord 
cu dispozițiile art. 395 alin. (1) pct. 2) Cod contravențional.
Concomitent, se atestă că procesul-verbal cu privire la contravenție a fost întocmit la data de 
30.04.2025, cu prezența contravenientei Crețu Claudia, aspect dedus din semnăturile aplicate de ultima la 
rubricile de rigoare. La rândul său, contestația a fost înregistrată la data de 13.05.2025. În circumstanțele 
relatate, termenul de depunere al contestației se va considera ca fiind respectat de către petiționară.
În aceeași ordine de analiză, instanța reține că potrivit art. 448 alin. (8) Cod contravențional, pentru 
contestația depusă împotriva deciziei de aplicare a sancțiunii contravenționale se percepe o taxă de timbru 
în mărimea prevăzută de Legea taxei de stat nr. 213/2023.
La materialele cauzei, se regăsește ordinul de plată a numerarului nr.9128091 din 13 mai 2025, 
prin care se confirmă că Crețu Claudia a achitat taxa de timbru în sumă de 200.00 lei.
Așadar, și la acest capitol instanța apreciază contestația ca fiind admisibilă spre examinare.
Cu referire la fondul cauzei:
Potrivit art. 1 al. (3) al Constituţiei Republicii Moldova, Republica Moldova este un stat de drept, 
democratic, în care demnitatea omului, drepturile şi libertăţile lui, libera dezvoltare a personalităţii 
umane, dreptatea şi pluralismul politic reprezintă valori supreme şi sunt garantate.
Conform art. 1 al Convenţiei Europene pentru Drepturile Omului, se obligă Statele Membre să 
recunoască oricărei persoane aflate sub jurisdicţia lor drepturile şi libertăţile definite în titlul I al 
Convenţiei. Această obligaţie trebuie respectată de către toate instituţiile statale, de către puterea 
executivă a statului, însă şi de puterile legislativă şi judecătorească, precum şi de către toate persoanele 
care acţionează în numele acestor puteri.
Potrivit constatărilor CtEDO în cauza Ozturk vs. Germania (hotărârea din 21.02.1984): „În dreptul 
intern al multor state părți la Convenție operează distincția între infracțiune, delicte și contravenții. Pe de 
altă parte, ar fi contrar obiectului și scopului art. 6, care garantează oricărei persoane dreptul la un proces 
echitabil, dacă statelor le-ar fi permis să excludă din câmpul de aplicare al art. 6 o întreagă categorie de 
fapte pe motivul că acestea sunt contravenții”. 
Deopotrivă, CtEDO a concluzionat că, „distincția între contravenții și infracțiuni, existentă în 
legislația internă, nu poate avea ca efect scoaterea unei categorii de fapte din sfera de incidență a art. 6 din 
Convenția Europeană a Drepturilor Omului și a Libertăților Fundamentale” (CEDO). Iar, în speța 
Ziliberberg vs. Moldova, de CtEDO este menționat că, la examinarea cauzelor contravenționale urmează 
să fie respectate toate exigențele ce derivă din prevederile art. 6 CEDO.
Potrivit materialelor cauzei, la data de 30 aprilie 2025, agentul constatator Scrinciuc Alexandru, a 
încheiat procesul-verbal cu privire la contravenție seria MAI06 441971 în privința cet.CREȚU Claudia în 
temeiul art.47 1 alin.(1) Cod contravențional, incriminându-i ultimei comiterea faptei prejudiciabile în 
următoarele circumstanțe: în toamna anului 2024, aflându-se în mun.Chișinău, ***** numita a pretins 
personal prin mijlocitor la surse financiare în scopul exercitării sau al neexercitării unor drepturi 
electorale, care a avut loc în Republica Moldova în anul 2024.
La aceeași dată, în baza procesului-verbal cu privire la contravenție indicat supra, agentul 
constatator a emis decizia de sancționare a cet. CREȚU Claudia, aplicându-i acesteia o sancțiune sub 
formă de amendă în mărime de 500 u.c., echivalentul sumei de 25000 lei.
În context, potrivit art. 7 din Codul Contravențional, persoana poate fi sancționată numai pentru 
contravenția în a cărei privință este dovedită vinovăția sa, cu respectarea normelor prezentului cod. 
În conformitate cu art. 8 alin. (2) din Codul Contravenţional, este supusă răspunderii 
contravenţionale numai persoana care a săvârșit cu intenţie sau din imprudenţă o faptă prevăzută de legea 
contravenţională. 
Potrivit art. 10 din Codul Contravențional, constituie contravenție fapta – acțiunea sau inacțiunea 
ilicită, cu un grad de pericol social mai redus decît infracțiunea, săvîrșită cu vinovăție, care atentează la 
valorile sociale ocrotite de lege, este prevăzută de prezentul cod și este pasibilă de sancțiune 
contravențională. Fapta prejudiciabilă constituie temeiul real al răspunderii contravenționale și se 
manifestă sub două forme prin intenție sau din imprudență.
În conformitate cu prevederile art. 458 alin. (1) din Codul contravențional, examinând cauza 
contravențională, instanța de judecată este obligată să determine: a) caracterul veridic al contravenției 
imputate; b) existența cauzelor care înlătură caracterul contravențional al faptei; c) vinovăția persoanei în 
a cărei privință a fost pornit procesul contravențional; d) existența circumstanțelor atenuante și/sau 
agravante; e) necesitatea sancționării și, după caz, caracterul sancțiunii contravenționale; f) alte aspecte 
importante pentru soluționarea justă a cauzei. 
În sensul art. 462 alin. (5) din Codul contravențional, atunci când examinează cauza 
contravențională, instanța de judecată trebuie să pronunțe una din aceste două soluții: a) încetarea 
procesului contravențional; sau b) declararea vinovăției persoanei care a comis contravenția imputată și, 
după caz, stabilirea sancțiunii contravenționale, aplicarea măsurii de siguranță sau înlăturarea executării 
sancțiunii. 
În vederea determinării existenței sau inexistenței faptei contravenționale, prioritar instanța de 
judecată va analiza cuprinsul procesului-verbal cu privire la contravenție prin raportarea acestuia la 
celelalte materiale existente la dosar.
Așadar, potrivit art. 442 alin. (1) din Codul contravențional, procesul-verbal cu privire la 
contravenție este un act prin care se individualizează fapta ilicită și se identifică făptuitorul. Procesul-
verbal se încheie de agentul constatator pe baza constatărilor personale și a probelor acumulate, în 
prezența făptuitorului sau în absența lui. 
La rândul său și art. 440 alin. (1) din Codul Contravențional prescrie că, constatarea faptei 
contravenționale înseamnă activitatea, desfășurată de agentul constatator, de colectare și de administrare a 
probelor privind existența contravenției, deciziei privind examinarea contravenției în temeiul constatării 
agentului constatator sau procesului-verbal cu privire la contravenție, de aplicare a sancțiunii 
contravenționale sau de trimitere, a dosarului, după caz, funcționarului abilitat să examineze cauza 
contravențională, din cadrul autorității din care face parte agentul constatator, în instanța de judecată sau 
în alt organ spre soluționare.
În accepțiunea art.425 alin.(1) și (2) din Codul contravențional, (1) Probele sînt elemente de fapt, 
dobîndite în modul stabilit de prezentul cod, care servesc la constatarea existenţei sau inexistenţei 
contravenţiei, la identificarea făptuitorului, la constatarea vinovăţiei şi la cunoaşterea altor circumstanţe 
importante pentru justa soluţionare a cauzei. (2) În calitate de probe se admit elementele de fapt constatate 
prin intermediul următoarelor mijloace: procesul-verbal cu privire la contravenţie, procesul-verbal de 
ridicare a obiectelor şi documentelor, procesul-verbal de percheziţie, procesul-verbal privind cercetarea la 
fața locului, procesele-verbale privind alte acțiuni procesuale efectuate în conformitate cu prezentul cod, 
explicaţiile persoanei în a cărei privinţă a fost pornit proces contravenţional, declaraţiile victimei, ale 
martorilor, înscrisurile, înregistrările audio sau video, fotografiile, corpurile delicte, obiectele şi 
documentele ridicate, constatările tehnico-ştiinţifice şi medico-legale, raportul de expertiză. Probele pot fi 
dobândite, prelucrate, păstrate și prezentate ca documentație pe suport de hârtie sau în formă electronică 
ori cu convertirea documentației respective într-un format electronic ușor accesibil, inclusiv cu utilizarea 
semnăturii electronice simple.
În subsidiar, prevederile art. 425 alin. (3) din Codul Contravențional consacră că, aprecierea 
probelor se face de persoana competentă să soluționeze cauza contravențională, potrivit convingerii sale 
pe care și-a format-o cercetând toate probele administrate în raport cu circumstanțele constatate ale cauzei 
și călăuzindu-se de lege. 
Totodată, legiuitorul a instituit obligația încheierii procesului-verbal cu privire la contravenție fiind 
obligatorie întrunirea cumulativă a 2 condiții: a constatărilor personale a agentului constatator și a 
probelor acumulate.
Pe caz, în susținerea de facto a învinuirii aduse cet.Crețu Claudia în baza normei incriminatorii 
citate anterior, agentul constatator a administrat cu titlu de mijloace materiale de probă următoarele 
înscrisuri: procesul-verbal cu privire la contravenție seria MAI06 441971 din 30.04.2025, în original; un 
extras fără act de însoțire, în care sunt reflectate datele de anchetă ale contestatarei Crețu Claudia, inclusiv 
cu indicarea numărului de contact al acesteia; procesul-verbal de audiere a cet.Crețu Claudia, fără dată, 
din luna aprilie a anului 2025, potrivit căruia, numita neagă vinovăția, precum neagă și prezența cărorva 
legături, apartenența la Partidele politice ”Șor”, ”Șansa”, ”Victoria”; copia ordonanței din 19.11.2024 
privind autorizarea efectuării în cadrul cauzei penale ***** a măsurii speciale de investigații - 
identificarea abonatului sau a utilizatorului unei rețele de comunicații electronice de la furnizorul de 
servicii de comunicații electronice SA ”Moldtelecom” cu indicarea datelor de identificare ale abonatului 
sau ale utilizatorului unei rețele de comunicații electronice a utilizatorilor cartelelor SIM unice (17526 
numere) fixate pe un CD de tip DVD-R având pe el inscripția ”Anexa 1 Moldcell”, cu stocarea 
informației pe un suport informațional și/sau CD; copia ordonanței privind aprecierea pertinenței 
rezultatelor măsurii speciale de investigații, din 11.12.2024, prin care a fost constatat că la efectuarea 
măsurii speciale de investigații - identificarea abonatului sau a utilizatorului unei rețele de comunicații 
electronice de la furnizorul de servicii de comunicați electronice SA ”Moldtelecom” privind aplicația 
mobilă cu identificatorul PSB și/sau ”ПСБ”, a utilizatorilor cartelelor SIM unice (17526 numere), au fost 
respectate condițiile și temeiurile legale prevăzute de Codul de procedură penală, cu aprecierea 
rezultatelor acestei măsuri ca fiind pertinente pentru cauza penală *****, pornită la data de 15.08.2023 de 
către organul de urmărire penală a DGUP al CNA în baza art.181 3 Cod penal; copia încheierii 
judecătorului de instrucție din 01.04.2025 prin care a fost autorizată folosirea datelor obținute în urma 
efectuării măsurilor speciale de investigații din cauza penală ***** în cauza contravențională RAP01 
433516, precum și copia mandatului judecătoresc emis în baza acesteia; copia ordonanței din 08.11.2024, 
privind aprecierea pertinenței rezultatelor măsurii speciale de investigații; copia încheierii judecătorului 
de instrucție din 22.10.2024, prin care a fost autorizată efectuarea măsurii speciale de investigații - 
colectarea de informații de la furnizorii de servicii de comunicații electronice - SA ”Moldtelecom”, 
privind aplicația mobilă cu identificatorul PSB și/sau ”ПСБ” (Federația Rusă) ce aparține Băncii 
Comerciale Promsveazibank din Federația Rusă, pentru perioada de timp 01.01.2024-până la 22.10.2024, 
precum și copia mandatului judecătoresc emis în baza acesteia; copia încheierii judecătorului de instrucție 
din 1.04.2025 și a mandatului judecătoresc prin care s-a autorizat folosirea datelor obținute în urma 
efectuării măsurilor speciale de investigații, din cauza penală ***** în cauza contravențională nr.RAP01 
433516.
Petiționara nu a fost de acord cu învinuirea adusă ei prin actul administrativ prenotat și decizia de 
sancționare, astfel că a exercitat dreptul la contestație în ordinea stabilită de art.448 alin.(1) Cod 
contravențional.
Ab initio, în vederea respectării garanțiilor procedurale specifice în materie penală în ceea ce 
privește dreptul la un proces echitabil, printre care şi prezumţia de nevinovăţie, prevăzută de art.6 § 2 din 
Convenţia Europeană a Drepturilor Omului, instanţa de judecată verifică legalitatea şi temeinicia 
procesului-verbal cu privire la contravenţie. 
Din accepțiunea prevederilor art.6 alin.(2) şi (3) CEDO, orice persoană acuzată de o infracţiune 
este prezumată nevinovată până ce vinovăţia sa va fi legal stabilită. În conformitate cu jurisprudența 
relevantă a Curţii Europene a Drepturilor Omului, instanţele de judecată sunt obligate să demonstreze 
vinovăţia inculpatului prin adoptarea unor soluţii motivate. Lipsa motivelor reprezintă o încălcare a 
dreptului la un proces echitabil: „în cazul în care instanţele judecătoreşti naţionale se abţin de a da un 
răspuns special şi explicit la cele mai importante întrebări, fără a-i oferi părţii care le-a formulat 
posibilitatea de a şti dacă o anumită susţinere a fost neglijată sau respinsă, acest fapt va fi considerat o 
încălcare a dreptului la un proces echitabil. (Boldea v. România, 15 februarie 2007, §30). 
Acestea fiind clarificate, instanța accentuează că orice acuzat are, în special, dreptul: să fie 
informat, în termenul cel mai scurt, într-o limbă pe care o înţelege şi în mod amănunţit, asupra naturii şi 
cauzei acuzaţiei aduse împotriva sa; să dispună de timpul şi de înlesnirile necesare pregătirii apărării sale; 
să se apere el însuşi sau să fie asistat de un apărător ales de el şi, dacă nu dispune de mijloacele necesare 
pentru a plăti un apărător, să poată fi asistat în mod gratuit de un avocat din oficiu, atunci când interesele 
justiţiei o cer; să întrebe sau să solicite audierea martorilor acuzării şi să obţină citarea şi audierea 
martorilor apărării în aceleaşi condiţii ca şi martorii acuzării; să fie asistat în mod gratuit de un interpret, 
dacă nu înţelege sau nu vorbeşte limba folosită la audiere.
Așadar, cu referire la legalitatea procesului-verbal cu privire la contravenție seria MAI06 441971 
din 30.04.2025, instanța evidențiază că, autoarea contestației a obiectat față de mențiunile efectuate de 
agentul constatator la rubricile ”Timpul săvârșirii”, ”Locul săvârșirii”, precum și descrierea faptei 
contravenționale în sine.
În acest context instanța ține cont de prevederile art. 443 alin. (1) din Codul contravențional, 
potrivit cărora: Procesul-verbal cu privire la contravenţie va cuprinde: a) data (ziua, luna, anul), ora şi 
locul încheierii; b) calitatea, numele şi prenumele agentului constatator, denumirea autorităţii pe care o 
reprezintă; c) numele, prenumele, domiciliul și/sau reședința temporară potrivit Registrului de stat al 
populației, ocupaţia persoanei în a cărei privință a fost pornit procesul contravențional, datele din actul de 
identitate al acesteia sau, după caz, din alt act care stabileşte identitatea persoanei, iar în cazul persoanei 
juridice, denumirea, sediul, codul ei fiscal, datele persoanei fizice care o reprezintă; d) fapta 
contravenţională, locul şi timpul săvîrşirii ei, circumstanţele cauzei care au importanţă pentru stabilirea 
faptelor şi consecinţelor lor juridice, evaluarea eventualelor pagube cauzate de contravenţie; (…).
Autoarea contestației a solicitat inter alia declararea nulității procesului-verbal cu privire la 
contravenție, invocând incorectitudinea și incoerența datelor consemnate la rubricile antereferite.
Însă instanța de judecată respinge respectivele argumente, așa cum, potrivit art.445 din Codul 
contravențional, (1) Neconsemnarea în procesul-verbal cu privire la contravenţie a menţiunilor privind 
numele, prenumele şi funcţia agentului constatator, numele, prenumele, data (ziua, luna, anul) întocmirii 
procesului-verbal, seria şi numărul actului de identitate şi numărul de identificare personal (IDNP) sau 
datele de identificare din buletinul de identitate provizoriu sau din cartea de identitate provizorie ale 
făptuitorului care renunţă la numărul de identificare personal, iar în cazul persoanei juridice – lipsa 
denumirii şi a sediului acesteia, a circumstanţelor comiterii şi încadrării juridice a faptei contravenţionale 
săvîrşite şi a datei comiterii acesteia, a semnăturii agentului constatator sau a martorului asistent, în cazul 
refuzului contravenientului de a semna dacă procesul-verbal a fost întocmit în prezența unui martor, 
atrage nulitatea absolută a procesului-verbal. (2) Celelalte încălcări ale art.443 sau ale altor norme 
imperative din prezentul cod pot să ducă la nulitatea procesului-verbal cu privire la contravenţie doar în 
cazul în care acestea afectează în mod esenţial fondul cauzei.
Corespunzător, instanța nu întrevede careva temeiuri dintre cele indicate la alin.(1) din articolul 
precitat, pentru a declara nulitatea absolută a procesului-verbal cu privire la contravenție. Or, doar 
neconsemnarea datelor în cauză poate determina nulitatea absolută a procesului-verbal cu privire la 
contravenție, nu și consemnarea eronată a acestora.
Astfel, la caz, agentul constatator a consemnat unele date, însă temeinicia și concordanța acestora 
în raport de fondul cauzei, va fi analizată de instanța de judecată în cele ce succedează.
În subsidiar, instanța va verifica temeinicia acuzațiilor reținute de agentul constatator în sarcina 
petiționarei prin decizia de sancționare și procesul-verbal cu privire la contravenție, contestate în speță.
În acest sens instanța învederează că, art. 47 1 alin.(1) Cod contravențional incriminează: 
Pretinderea, acceptarea sau primirea, personal sau prin mijlocitor, de către un alegător a bunurilor, 
serviciilor, privilegiilor sau avantajelor sub orice formă, care nu i se cuvin, pentru sine sau pentru o altă 
persoană, sau acceptarea promisiunii ori a ofertei acestora, în scopul exercitării sau al neexercitării unor 
drepturi electorale în cadrul alegerilor, inclusiv al alegerilor regionale, dacă fapta nu constituie 
infracțiune, care se sancționează cu amendă de la 500 la 750 de unități convenționale.
Respectiva normă incriminatorie a fost reglementată de legiuitorul național prin Legea nr.230 din 
31.07.24, MO355-357/15.08.24 art.559; în vigoare din 15.08.24.
Obiectul material sau imaterial al contravenției de corupere electorală pasivă este desemnat prin 
sintagma “bunuri, servicii, privilegii sau avantaje sub orice formă”. 
De caz, nici procesul-verbal, nici înscrisurile însoțitoare nu indică în mod clar, concret și direct: 
sursa exactă a sumelor bănești, conținutul transferului (cu mențiuni sau justificări explicite), modalitatea 
prin care aceste sume ar fi fost condiționate de un vot. 
Latura obiectivă a contravenției specificate la art. art. 47 1 Cod contravențional constă în fapta 
prejudiciabilă exprimată în acțiunea de pretindere, acceptare sau primire, personal sau prin mijlocitor, de 
către un alegător a bunurilor, serviciilor, privilegiilor sau avantajelor sub orice formă. 
Modalitatea normativă a acțiunii prejudiciabile de acceptare și primire a mijloacelor bănești, ce 
este incriminată petentei, constituie pretinderea personal prin mijlocitor a mijloacelor bănești de către 
făptuitor. 
Latura subiectivă presupune existența intenției directe. Persoana trebuie să cunoască faptul că 
primește sau acceptă bunuri ori avantaje care nu i se cuvin și să acționeze în mod deliberat pentru a 
condiționa o acțiune electorală de aceste foloase. 
Subiectul contravenției pe lângă condițiile generale este calificat adică alegătorul - persoană fizică 
ce are capacitatea legală de a participa la vot. Doar această categorie de persoane poate răspunde 
contravențional pentru această faptă, întrucât elementul esențial îl constituie influențarea propriei conduite 
electorale în schimbul unor beneficii.
Transpunând elementele de analiză decelate supra, la circumstanțele factuale ale speței, în 
condițiile în care petiționara neagă vinovăția, poziție susținută constant de Crețu Claudia atât la faza de 
examinare a cazului de către agentul constatator, cât și în actuala procedură judiciară, instanța de judecată 
apreciază cu privire la contravenţia a cărei comitere a fost reţinută în sarcina petentului, că în cauză nu s-a 
făcut dovada veridicităţii situaţiei de fapt reţinute de către agentul constatator în procesul-verbal cu privire 
la contravenţie contestat, prin probe certe și de netăgăduit, astfel încât în favoarea petentului acţionează 
principiul in dubio pro reo. 
În atare condiții, instanța constată că agentul constatator a aplicat sancţiunea contravenţională doar 
în baza propriilor presupuneri, nefiind prezentate alte probe care să demonstreze vinovăţia petiționarei 
Crețu Claudia.
În mod special, instanța de judecată relevă că, nici conținutul procesului-verbal cu privire la 
contravenție, și nici înscrisurile însoțitoare ale acestuia, nu permite instanței de judecată să conchidă că, 
Crețu Claudia a comis fapta respectivă, or, instanței de judecată nu i-au fost prezentate probe concludente 
și pertinente care să ateste că Crețu Claudia ar fi pretins careva mijloace bănești (circumstanțele concrete 
care ar defini timpul exact, locul, acțiunile/ inacțiunile concrete ale făptuitoarei și legătura lor cu cauza 
penală din care a fost autorizată folosirea rezultatelor măsurilor speciale de investigație).
Cât privește fișa anexată cu datele de identitate ale petiționarei, instanța notează că acest extras nu 
este însoțit de niciun act de ridicare, și eventual de examinare, pentru a defini proveniența și relevanța lui 
pentru învinuirea adusă pe caz lui Crețu Claudia.
Cu referire la celelalte ordonanțe, încheieri și mandate judecătorești anexate la materialul 
contravențional, instanța de judecată observă că în niciuna dintre aceste acte nu este menționată nemijlocit 
făptuitoarea/petiționara Crețu Claudia (nefiind examinată și nici demonstrată legătura acelei cauze 
penale cu persoana contravenientei, se încalcă principiul caracterului personal al răspunderii 
contravenționale), acestea constituind în fapt niște acte procesuale care certifică procedura dobândirii, 
administrării acelor măsuri speciale. Însă, rezultatul măsurilor speciale de investigații nu a fost nici 
prezentat la materialele dosarului contravențional, și subsecvent nici corelat cu învinuirea adusă pe caz lui 
Crețu Claudia.
De asemenea, încheierile judecătorilor de instrucție prin care s-a dispus autorizarea utilizării datelor 
obținute în urma măsurilor speciale de investigație, de rând cu ordonanțele procurorului, toate adoptate în 
cauza penală ***** nu reprezintă mijloace de probă, ci sunt acte procesuale de dispoziție prin s-au dispus 
și s-au autorizat măsuri speciale de acțiuni de urmărire penală. 
Respectivele acte procesuale doar certifică modalitatea de desfășurare a investigațiilor și garantarea 
respectării procedurilor legale, dar nu constituie probe, deoarece nemijlocit ele nu conțin în mod direct 
fapte, declarații sau elemente de probă efective care să susțină acuzațiile aduse pe caz lui Crețu Claudia.
În acest sens, în pofida faptului că aceste acte sunt importante pentru cadrul procesual al cercetării 
și investigării, ele nu sunt mijloace de probă conform dispozițiilor art. 93 alin. (2) Cod de procedură 
penală, și nici în sensul instituit de art.425 alin.(2) Cod contravențional, care reglementează explicit 
mijloacele de probă admisibile în procedura penală, și respectiv cea contravențională. De asemenea, ele 
nu pot influența direct soluționarea fondului cauzei, întrucât nu furnizează elemente factuale suficiente 
pentru a stabili vinovăția făptuitoarei.
Dimpotrivă, rezultatele acestor autorizări puteau să constituie mijloc de probă (a se vedea art.425 
alin.(2) Cod contravențional), dar în speță nu au fost administrate atare înscrisuri (proces-verbal de 
consemnare a rezultatelor măsurilor speciale de investigații, după caz purtătorii de informații, rapoarte 
de conținut, etc.).
Aprecierea instanței derivă expres din prevederile art.136 alin.(1) Cod de procedură penală, care 
stipulează că, după finalizarea efectuării măsurii speciale de investigații și constatarea lipsei necesității 
prelungirii efectuării acesteia sau, în caz de necesitate, pe parcursul realizării ei, ofițerul de investigații 
desemnat pentru efectuarea acesteia întocmește un proces-verbal privind consemnarea rezultatelor 
efectuării măsurii speciale de investigații.
La caz, finalitatea acelor măsuri speciale de investigații, nu este stabilită din înscrisurile 
administrate la materialele cauzei contravenționale. Prin urmare, nu poate fi apreciată nici pertinența, 
relevanța și utilitatea ordonanțelor și încheierilor cercetate supra, în raport cu obiectul cercetării în cauza 
contravențională de referință.
În sinteza circumstanțelor analizate supra, instanța de judecată conchide că nu a fost administrată 
nicio probă legală din care ar rezulta că numita Crețu Claudia a pretins personal prin mijlocitor mijloace 
financiare în scopul exercitării sau al neexercitării unui drept electora, învinuirea formulată purtând un 
caracter convențional și care nu reflectă aspectele de fapt avute în vedere in concreto de agentul 
constatator.
De altfel, neindicarea faptei contravenționale in concreto și în materialitatea sa, reprezintă o violare 
a dreptului persoanei în privința căreia a fost pornit proces contravențional de a fi informată în mod 
detaliat cu privire la natura şi cauza acuzaţiei aduse împotriva sa, drept garantat de art. 6§3 lit. a) CEDO.
Concomitent, așa cum garanțiile procesuale instituite unui proces penal sunt valabile și pentru 
procedurile contravenționale, instanța reține că din accepțiunea art. 24 alin.(2) Cod de procedură penală, 
instanţa judecătorească nu este organ de urmărire penală, nu se manifestă în favoarea acuzării sau a 
apărării şi nu exprimă alte interese decît interesele legii.
Prin urmare, instanța de judecată nu este în postura de a deduce elemente ale învinuirii care nu au 
fost nici formulate, nici probate de către organul de drept competent în acest sens.
Subsumând elementele de analiză relatate supra, instanța reiterează că procesul-verbal de 
constatare și sancţionare a contravenţiei este un act administrativ cu caracter individual și se va bucura de 
prezumţia de veridicitate aplicabilă actelor administrative, în măsura în care a fost întocmit legal. 
Este indubitabilă forța juridică specifică actului administrativ, grefată pe prezumția emiterii 
acestuia în acord cu toate condițiile legale, prezumție care îmbracă trei „dimensiuni” – de legalitate, de 
veridicitate, respectiv de autenticitate.
Prezumția de veridicitate (temeinicie) reprezintă o presupunere relativă a conformității aspectelor 
menționate în cadrul actului administrativ cu implicațiile realității factuale la care actul se referă. 
În doctrină și practică a fost statuat constant că prezumția antereferită își găsește deplină 
aplicabilitate inclusiv pe tărâmul ilicitului contravențional, fiind o trăsătură esențială a proceselor-verbale 
de constatare a contravenției, privite ca acte administrative ut singuli. 
Cu toate acestea, prezumției de veridicitate îi este susceptibilă a se opune prezumția de 
nevinovăție a contravenientului. 
Constituind garanția procesuală principală a dreptului la apărare, prezumția de nevinovăție, 
consacrată inițial la nivel internațional în art. 9 din Declarația universală a drepturilor omului și 
cetățeanului din 1789 și ulterior în art. 6 par. 2 din Convenția Europeană a Drepturilor Omului, 
reglementează, în esență, dreptul unei persoane de a fi considerată nevinovată până la stabilirea în mod 
legal a vinovăției sale. 
Este important a reține că, de principiu, respectarea acesteia presupune întrunirea a 3 condiții 
cumulative, respectiv (i) autoritățile să nu pornească de la prejudecata vinovăției beneficiarului acestei 
prezumții, (ii) sarcina probei să incumbe celui ce acuză, adică organelor statului, astfel că revine 
întotdeauna autorităților obligația de a stabili vinovăția, cel acuzat neavând îndatorirea de a furniza probe 
pentru a-și demonstra propria nevinovăție, precum și că (iii) orice dubiu sau îndoială rezonabilă profită 
subiectului pasiv al procedurii de tragere la răspundere.
Așadar, procesul-verbal de constatare şi sancţionare a contravenţiei se bucură de prezumţia de 
legalitate, însă, atunci când este formulată o plângere (contestație) împotriva acestuia, este contestată 
chiar prezumţia de care se bucură.
În subsidiar instanța notează că, art. 375 Cod contravențional definește pe îndelete principiul 
prezumției de nevinovăție, potrivit căruia: (1) Persoana acuzată de săvîrşirea unei contravenţii se 
consideră nevinovată atîta timp cît vinovăţia sa nu este dovedită în modul prevăzut de prezentul cod. (2) 
Nimeni nu este obligat să dovedească nevinovăţia sa. (3) Concluziile despre vinovăţia persoanei în 
săvîrşirea contravenţiei nu pot fi întemeiate pe presupuneri. Toate dubiile în probarea învinuirii care nu 
pot fi înlăturate în condiţiile prezentului cod se interpretează în favoarea persoanei în a cărei privinţă a 
fost pornit proces contravenţional.
În concluzie, instanța de judecată apreciază că, acuzația adusă lui Crețu Claudia de comitere a 
contravenției prevăzute de art. 47 1 alin. (1) din Codul contravențional, nu și-a găsit confirmare în ședința 
de judecată. 
În conformitate cu prevederile art. 461 Cod Contravenţional RM, în cazul în care, pe parcursul 
judecării cauzei, se constată vreunul din temeiurile prevăzute la art.441 instanţa încetează procesul 
contravenţional.
Conform art.441 alin. (1) lit.a) Cod Contravenţional RM, procesul contravenţional nu poate fi 
pornit, iar dacă a fost pornit, nu poate fi efectuat şi va fi încetat în cazurile în care: nu există faptul 
contravenţiei.
Respectând principiul contradictorialităţii procesului contravenţional şi limitele judecării cauzei, 
cercetând şi apreciind probele prezentate în şedinţa de judecată din punct de vedere al pertinenţei, 
concludenţii, utilităţii şi veridicităţii, iar toate în ansamblu din punct de vedere al coroborării lor, conform 
propriei convingeri, formate în urma examinării probelor în ansamblu, sub toate aspectele şi în mod 
obiectiv, călăuzindu-se de lege, instanţa de judecată concluzionează că, în şedinţa de judecată nu a fost 
dovedit că Crețu Claudia ar fi comis fapta contravenţională specificată la art. 47 1 alin. (1) din Codul 
contravenţional, din care considerente, cu referire la dispoziţia art. 461 coroborată cu cea a art. 441 alin. 
(1) lit. a) din Codul contravenţional, contestaţia urmează a fi admisă, iar procesul contravenţional 
respectiv necesită a fi încetat pe motiv că nu există faptul contravenţiei.
Conducându-se de prevederile art. art. 448, 458, 460-462 Cod contravenţional, instanţa de 
judecată,-
H O T Ă R Ă Ş T E:
Se admite contestația înaintată de petiționara CREȚU Claudia împotriva procesului-verbal cu 
privire la contravenție seria MAI06 441971 din 30.04.2025, încheiat în privința cet. CREȚU Claudia, 
născută la ***** în temeiul art. 47 1 alin.(1) Cod contravențional, precum și împotriva deciziei de 
sancționare a contravenientei din aceeași dată.  
Se încetează procesul contravențional pornit în privința lui CREȚU Claudia, în temeiul art. 47 1 
alin.(1) Cod contravențional, din motiv că nu există faptul contravenţiei. 
Se declară nulă decizia agentului constatator Scrinciuc Alexandru, seria MAI06 441971 din 
30.04.2025, de aplicare a sancțiunii contravenționale lui CREȚU Claudia, sub formă de amendă în 
mărime de 500 (cinci sute) unități convenționale, în baza art. 471 alin.(1) Cod Contravențional RM. 
Hotărîrea poate fi atacată cu recurs la Curtea de Apel Centru în termen de 15 zile prin intermediul 
Judecătoriei Chişinău, sed. Ciocana.
Preşedintele şedinţei
Judecătorul                                                                                                     Dumitru Bosîi