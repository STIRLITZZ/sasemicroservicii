Dosar contravențional nr. 5r-79/25; 
PIGD: 4-25054488-24-5r-22042025
H O T Ă R Â R E
În numele Legii
11 decembrie 2025                                                                                   or. Criuleni
Judecătoria Criuleni (sediul central), 
Instanța compusă din: 
Preşedintele şedinţei, judecător:                                        Alina Arapu-Buțco
Grefieri:                                                                Oxana Nichitin; Natalia Fendic
Cu prezența:
Petiționarei                                                                           Irina Poperecinaia
Reprezentantului petiționarului, avocat                                 Alexei Brînză
Agentului constatator                                                            Adrian Dicusar
Interpreților                                       Marina Tatarciuc; Miroslava Djabrailova-Șaimova
examinând în ședință judiciară publică, contestația depusă de petiționara 
POPERECINAIA Irina, născută la *****, IDNP: *****, domiciliată în r-nul *****, *****, 
*****, împotriva procesului-verbal cu privire la contravenție seria/nr. MAI06 390107 din 
11.04.2025, şi a deciziei de sancționare din aceeași dată, prin care POPERECINAIA Irina a 
fost supusă răspunderii contravenționale conform art. 471 alin. (1) Cod contravenţional,
Termenul de examinare a cauzei: la data de 22.04.2025 cauza contravențională a fost 
repartizată spre examinare judecătorului Alexandru Motricală. Prin încheierea din 
06.06.2025 a președintelui interimar al Judecătoriei Criuleni, cauza a fost re-distribuită spre 
examinare judecătorului Alina Arapu-Buțco. Examinarea cauzei s-a finalizat la data de 
11.12.2025. 
Procedura de citare legal executată. 
În baza materialelor din dosar și a probelor administrate în ședința de judecată, instanţa 
de judecată,
C O N S T A T Ă :
Circumstanțele cauzei:
La data de 11 aprilie 2025, agentul constatator din cadrul Inspectoratului de Poliție 
Criuleni, OSS, comisar Adrian Dicusar a întocmit în privința cet. POPERECINAIA Irina 
procesul-verbal cu privire la contravenţie seria/nr. MAI06 390107, pe semnele contravenției 
prevăzute de art. 47 1 alin. (1) Cod contravenţional, prin care i-a incriminat numitei 
POPERECINAIA Irina comiterea faptei prejudiciabile, în următoarele circumstanțe: în 
perioada 01.07-30.11.2024, aflându-se în r-nul *****, *****, *****, în perioada electorală și 
în ziua alegerilor pentru funcția de Președinte al RM și Referendumului Republican 
Constituțional 2024, a pretins și acceptat primirea mijloacelor financiare ce nu i se cuvin în 
scopul exercitării sau al neexercitării unor drepturi electorale în cadrul alegerilor.
În baza procesului-verbal cu privire la contravenție sus-notat, la aceeași dată de 11 
aprilie 2025, agentul constatator a emis decizia de sancționare a contravenientului 
POPERECINAIA Irina, aplicându-i sancțiunea sub formă de amendă, în mărime de 500 
unități convenționale, echivalentul sumei de 25000 lei.
Nefiind de acord cu decizia de sancționare și actul de învinuire sus-menționate, la data 
de 15 aprilie 2025, cet. POPERECINAIA Irina a înregistrat în cancelaria Inspectoratului de 
Poliție ***** o contestație în ordinea stabilită de art. 448 Cod contravențional, solicitând 
anularea procesului-verbal cu privire la contravenţie și a deciziei de sancționare din data de 
11 aprilie 2025, adoptate în privința sa, cu încetarea procesului contravențional în legătură cu 
lipsa faptului contravenției. În argumentarea contestației sale, petiționara a pledat nevinovată 
și a explicat că este mama a doi copii minori pe care-i întreține de una singură.
Argumentele participanților la proces:
În ședința de judecată, petiționara Poperecinaia Irina a explicat că la ea la domiciliu 
au venit colaboratori de poliție care i-au prezentat un act, din care ea personal nu am înțeles 
nimic, deoarece era scris în limba moldovenească. Acest act l-a semnat, dar nu cunoaște ce a 
semnat, deoarece colaboratorii de poliție au comunicat că urmează să semneze. Nu i-au fost 
explicate drepturile și obligațiile mele, iar ea fiind fără cunoștințe juridice, s-a supus întru 
totul acestora. Ulterior după ce a semnat actul, ultimii i-au comunicat că urma să achite 
amenda în mărime de 25 000 lei, dat fiind faptul că în baza actului care l-a semnat i s-a 
aplicat o amendă care urmează să o achite în 3 zile, dacă dorea să o achite în jumătate, în caz 
contrar o va achita integral. La întrebările sale, colaboratorii de poliție i-au explicat că dânsa 
a vândut votul și că a primit niște bani în baza buletinului de identitate, din Federația Rusă. 
A negat vinovăția și a declarat că nu a primit niciun ban de la nimeni. Cu procesul–
verbal care a fost întocmit pe numele său nu a luat cunoștință și nici nu i-a fost tradus 
conținutul acestuia. La fel, angajații de poliție nu i-au propus să fie audiată, i-au înmânat un 
act în care urma să scrie că nu era de acord să achite amenda.
La întrebările acordate de către instanța de judecată, petiționara a comunicat că, careva 
citații de la Inspectoratul de Poliție n-a primit. Prin luna februarie a fost telefonată, unde i s-a 
comunicat că va fi chemată la judecată. Nici prin intermediul telefonului nu a fost invitată la 
Sectorul de Poliție. Nu a cunoscut despre faptul că angajații de poliție urmau să întocmească 
acest act la sectorul de poliție, motiv din care nu i-am întrebat pe ultimii de ce au venit la ea 
la domiciliu. Nici drepturile și obligațiile sale procedurale, în limba rusă nu i-au fost 
înmânate. 
Adițional a mai comunicat că la alegeri nu a participat. Deține un telefon mobil cu 
numărul ***** pe care îl deservește operatorul ”Unite”. La numărul de telefon indicat careva 
mesaje de pe aplicație bancară PSB nu a primit, nu deține vreun număr de telefon care ar fi 
deservit de către operatorul ”Moldtelecom”. Numărul de telefon ***** nu cunoaște cui 
aparține. Are încheiat un contract cu numărul de telefon *****, mai mult ca atât, deține 
numai un singur număr de telefon. Are un contract cu operatorul Moldtelecom pe numele 
său, pachet Unite, dețin pe acest pachet și un număr de telefon și mai are un număr de telefon 
la operatorul Moldcell - *****. De la compania Moldtelecom n-a primit mesaje de pe 
aplicația bancară PSB. La domiciliu când s-au prezentat colaboratorii de poliție, aceștia nu i-
au solicitat telefonul mobil pentru verificarea informației enunțate supra.
La întrebările adresate de avocatul Brînză Alexei, petiționara a relatat că telefonul 
mobil cu numărul ***** și numărul operatorului Moldcell le folosește numai ea personal. 
Când a fost întocmit procesul-verbal cu privire la contravenție, nu i s-au oferit materialele 
dosarului ca să fac cunoștință cu ele, i s-a solicitat doar să semneze. Cu materialele dosarului 
respectiv până în prezent nu a făcut cunoștință, dat fiind faptul că toate actele sunt scrise în 
limba de stat, iar dânsa nu o cunoaște atât de bine ca să înțeleagă ce este menționat în ele.
Agentul constatator Adrian Dicusar a susținut temeinicia și legalitatea procesului-
verbal cu privire la contravenție, întocmit în privința cet.Poperecinaia Irina în baza art. 47 1 
alin. (1) Cod contravenţional al RM, pentru faptul că ultima ar fi primit mijloace financiare 
din partea blocului politic pentru a-și exercita dreptul electoral în cadrul alegerilor 
președințiale din data de 20.10.2024. Aceasta a fost recunoscută vinovată de comiterea 
contravenției prevăzute de art. 47 1 alin. (1) Cod contravenţional al RM, fiind sancționată cu 
amendă în mărime de 500 u.c., ceia ce este echivalentul sumei de 25 000 lei. Conform 
autorizației efectuate a măsurilor speciale de investigația referitor la identificarea abonaților 
de rețele de comunicație electronice de deservire de către colaboratorii de telefonie mobilă 
unde s-a stabilit că ultima dispune de aplicația de telefonie mobilă cu identificatorul PSB 
care aparține Bancii Comerciale ”Promsveazibank” din Federația Rusă. Potrivit normei 
contravenționale se încriminează fapta privind pretinderea, acceptarea sau suplinirea 
personală a mijlocului de către un alegător a bunurilor serviciilor. În această ordine de idei, a 
solicitat respingerea contestației depuse de contestatara Poperecinaia Irina drept 
neîntemeiată, cu menținerea procesului-verbal cu privire la contravenție MAI06 390107 din 
11.04.2025 și a deciziei de sancționare întocmit pe numele cet. Poperecinaia Irina, 
menționând că procesul-verbal cu privire la contravenție a fost întocmit conform prevederilor 
art. 471 alin. (1) Cod contravenţional al RM.
La întrebările dresate de instanța de judecată, agentul constatator a comunicat că cet. 
Poperecinaia Irina a fost citată prin intermediul telefonului mobil. Nu și-a amintit exact 
pentru ce dată cet. Poperecinaia Irina a fost citată pentru prezentarea la sectorul de poliție, 
dar aproximativ prin luna aprilie a anului 2025. Respectiv, din motive întemeiate, și anume 
că are copil mic, ultima a comunicat că era în imposibilitate de a se prezenta la sectorul de 
poliție, unde agentul constatator împreună cu colegul de serviciu au decis să plece la 
domiciliul ultimei. 
Apreciază că, dacă a pornit procesul contravențional pe data de 11.04.2025, pentru 
această dată a și citat persoana nominalizată, ulterior verificând circumstanța că aceasta nu se 
poate deplasa la sectorul de poliție, împreună cu colegul s-au deplasat la domiciliul acesteia 
unde în curtea casei au și întocmit  procesul-verbal cu privire la contravenție. De la cet. 
Poperecinaia Irina a fost luat consimțământul privind verificare datelor cu caracter personal. 
Prin urmare, acest act i-a fost tradus ultimei de către coleg în limba pe care ultima o posedă, 
dat fiind faptul că ultimul cunoaște foarte bine limba rusă. Toate acțiunile care au fost 
efectuate în curtea acesteia precum și întocmirea procesului–verbal cu privire la contravenție, 
au fost explicate ultimei în limba pe care ultima o cunoaște. I-au fost explicată cet. 
Poperecinaia Irina învinuirea adusă, acordate ultimei un șir de întrebări cum ar fi: dacă a fost 
la manifestații? Dacă a dat datele sale din buletinul de identitate cărei va persoane 
necunoscute? Aceasta a negat fapta dată. Ulterior, cet. Poperecinaia Irina l-a contactat prin 
intermediul aplicației telefonice ”Viber” și l-a întrebat ce să achite? Cum să achite? Când să 
achite? Unde poate să achite? Cum poate să achite jumătate din amenda stabilită?, unde el i-a 
explicat toate circumstanțele date, motiv din care consideră că ultima a înțeles foarte bine 
încadrarea. 
A concretizat că în învinuire i se aduce că ultima în perioada 01.07.2024-30.11.2024 a 
pretins și a acceptat ceea ce i se aduce în fapta descrisă și toate aceste împrejurări i-au fost 
aduse la cunoștința cet. Poperecinaia Irina. Acele 5 mesaje de către cet. Poperecinaia Irina au 
fost primite prin intermediul identificatorul PSB care aparține Băncii Comerciale 
”Promsveazibank” din Federația Rusă, în luna septembrie 2024, însă data concretă nu a 
putut-o comunica.
Aprecierea instanței:
Audiind poziția participanților la proces, examinând contestația în raport cu materialele 
prezentate şi prevederile legale care guvernează speţa, instanţa de judecată apreciază 
contestația ca întemeiată şi aceasta urmând a fi admisă,  reieșind din următoarele 
considerente:
Preliminar instanța de judecată verifică chestiunea admisibilității contestației spre 
examinare.
Astfel, potrivit art. 448 alin. (1) Cod Contravențional, contravenientul, victima sau 
reprezentantul acestora, procurorul, dacă este parte în cauza contravenţională, în cazul în care 
nu sînt de acord cu decizia agentului constatator sau în cazul în care aceasta a fost emisă cu 
încălcarea normelor procesuale stabilite de prezentul cod, sînt în drept să conteste decizia 
emisă asupra cauzei contravenţionale. Termenul de contestare a deciziei agentului 
constatator este de 15 zile de la data emiterii acesteia sau, pentru părţile care nu au fost 
prezente la şedinţa de examinare a cauzei contravenţionale, de la data înmînării copiei de pe 
decizia respectivă în condiţiile art.4471 alin.(8).
De caz, contestația deferită spre soluționare se înscrie în categoria de cauze 
contravenționale atribuite spre examinare în competența instanței de judecată, în acord cu 
dispozițiile art. 395 alin. (1) pct. 2) Cod contravențional.
Concomitent, se atestă că procesul-verbal cu privire la contravenție a fost întocmit la 
data de 11 aprilie 2025, cu prezența contravenientei Poperecinaia Irina, aspect dedus din 
semnăturile aplicate de ultima, la rubricile de rigoare. La rândul său, contestația a fost 
înregistrată la data de 15 aprilie 2025. În circumstanțele relatate, termenul de depunere al 
contestației se va considera ca fiind respectat de către petiționară.
În aceeași ordine de analiză, instanța reține că potrivit art. 448 alin. (8) Cod 
contravențional, pentru contestația depusă împotriva deciziei de aplicare a sancțiunii 
contravenționale se percepe o taxă de timbru în mărimea prevăzută de Legea taxei de stat nr. 
213/2023.
La materialele cauzei, se regăsește nota de plată nr. 43510547 din 15.04.2025, prin care 
se confirmă că Poperecinaia Irina a achitat taxa de timbru în sumă de 200.00 lei (f.d.5).
Așadar, și la acest capitol, instanța apreciază contestația ca fiind admisibilă spre 
examinare.
Cu referire la fondul cauzei:
Potrivit art. 1 alin. (3) al Constituţiei Republicii Moldova, Republica Moldova este un 
stat de drept, democratic, în care demnitatea omului, drepturile şi libertăţile lui, libera 
dezvoltare a personalităţii umane, dreptatea şi pluralismul politic reprezintă valori supreme şi 
sunt garantate.
Conform art. 1 al Convenţiei Europene pentru Drepturile Omului, se obligă Statele 
Membre să recunoască oricărei persoane aflate sub jurisdicţia lor drepturile şi libertăţile 
definite în titlul I al Convenţiei. Această obligaţie trebuie respectată de către toate instituţiile 
statale, de către puterea executivă a statului, însă şi de puterile legislativă şi judecătorească, 
precum şi de către toate persoanele care acţionează în numele acestor puteri.
Potrivit constatărilor CtEDO în cauza Ozturk vs. Germania (hotărârea din 21.02.1984): 
„În dreptul intern al multor state părți la Convenție operează distincția între infracțiune, 
delicte și contravenții. Pe de altă parte, ar fi contrar obiectului și scopului art. 6, care 
garantează oricărei persoane dreptul la un proces echitabil, dacă statelor le-ar fi permis să 
excludă din câmpul de aplicare al art. 6 o întreagă categorie de fapte pe motivul că acestea 
sunt contravenții”. 
Deopotrivă CtEDO a concluzionat că, „distincția între contravenții și infracțiuni, 
existentă în legislația internă, nu poate avea ca efect scoaterea unei categorii de fapte din 
sfera de incidență a art. 6 din Convenția Europeană a Drepturilor Omului și a Libertăților 
Fundamentale” (CEDO). Iar, în speța Ziliberberg vs. Moldova, de CtEDO este menționat că, 
la examinarea cauzelor contravenționale urmează să fie respectate toate exigențele ce derivă 
din prevederile art. 6 CEDO.
Potrivit materialelor cauzei, la data de 11 aprilie 2025, agentul constatator din cadrul 
Inspectoratului de Poliție Criuleni, OSS, comisar Adrian Dicusar a întocmit în privința cet. 
POPERECINAIA Irina procesul-verbal cu privire la contravenţie seria/nr. MAI06 390107, 
pe semnele contravenției prevăzute de art. 47 1 alin. (1) Cod contravenţional, prin care i-a 
incriminat numitei POPERECINAIA Irina comiterea faptei prejudiciabile, în următoarele 
circumstanțe: în perioada 01.07-30.11.2024, aflându-se în r-nul *****, *****, *****, în 
perioada electorală și în ziua alegerilor pentru funcția de Președinte al RM și Referendumului 
Republican Constituțional 2024, a pretins și acceptat primirea mijloacelor financiare ce nu i 
se cuvin în scopul exercitării sau al neexercitării unor drepturi electorale în cadrul alegerilor.
În baza procesului-verbal cu privire la contravenție sus-notat, la aceeași dată de 11 
aprilie 2025, agentul constatator a emis decizia de sancționare a contravenientului 
POPERECINAIA Irina, aplicându-i sancțiunea sub formă de amendă, în mărime de 500 
unități convenționale, echivalentul sumei de 25000 lei.
În context, potrivit art. 7 din Codul Contravențional, persoana poate fi sancționată 
numai pentru contravenția în a cărei privință este dovedită vinovăția sa, cu respectarea 
normelor prezentului cod. 
În acord cu prevederile art. 8 alin. (2) din Codul Contravenţional, este supusă 
răspunderii contravenţionale numai persoana care a săvârșit cu intenţie sau din imprudenţă o 
faptă prevăzută de legea contravenţională. 
Potrivit art. 10 din Codul Contravențional, constituie contravenție fapta – acțiunea sau 
inacțiunea ilicită, cu un grad de pericol social mai redus decît infracțiunea, săvîrșită cu 
vinovăție, care atentează la valorile sociale ocrotite de lege, este prevăzută de prezentul cod 
și este pasibilă de sancțiune contravențională. Fapta prejudiciabilă constituie temeiul real al 
răspunderii contravenționale și se manifestă sub două forme prin intenție sau din imprudență.
În conformitate cu prevederile art. 458 alin. (1) din Codul contravențional, examinând 
cauza contravențională, instanța de judecată este obligată să determine: a) caracterul veridic 
al contravenției imputate; b) existența cauzelor care înlătură caracterul contravențional al 
faptei; c) vinovăția persoanei în a cărei privință a fost pornit procesul contravențional; d) 
existența circumstanțelor atenuante și/sau agravante; e) necesitatea sancționării și, după caz, 
caracterul sancțiunii contravenționale; f) alte aspecte importante pentru soluționarea justă a 
cauzei. 
În sensul art. 462 alin. (5) din Codul contravențional, atunci când examinează cauza 
contravențională, instanța de judecată trebuie să pronunțe una din aceste două soluții: a) 
încetarea procesului contravențional; sau b) declararea vinovăției persoanei care a comis 
contravenția imputată și, după caz, stabilirea sancțiunii contravenționale, aplicarea măsurii de 
siguranță sau înlăturarea executării sancțiunii. 
În vederea determinării existenței sau inexistenței faptei contravenționale, prioritar 
instanța de judecată va analiza cuprinsul procesului-verbal cu privire la contravenție, prin 
raportarea acestuia la celelalte materiale existente la dosar.
Așadar, potrivit art. 442 alin. (1) din Codul contravențional, procesul-verbal cu privire 
la contravenție este un act prin care se individualizează fapta ilicită și se identifică 
făptuitorul. Procesul-verbal se încheie de agentul constatator pe baza constatărilor personale 
și a probelor acumulate, în prezența făptuitorului sau în absența lui. 
La rândul său și art. 440 alin. (1) din Codul Contravențional prescrie că, constatarea 
faptei contravenționale înseamnă activitatea, desfășurată de agentul constatator, de colectare 
și de administrare a probelor privind existența contravenției, deciziei privind examinarea 
contravenției în temeiul constatării agentului constatator sau procesului-verbal cu privire la 
contravenție, de aplicare a sancțiunii contravenționale sau de trimitere, a dosarului, după caz, 
funcționarului abilitat să examineze cauza contravențională, din cadrul autorității din care 
face parte agentul constatator, în instanța de judecată sau în alt organ spre soluționare.
În accepțiunea art.425 alin.(1) și (2) din Codul contravențional, (1) Probele sînt 
elemente de fapt, dobîndite în modul stabilit de prezentul cod, care servesc la constatarea 
existenţei sau inexistenţei contravenţiei, la identificarea făptuitorului, la constatarea 
vinovăţiei şi la cunoaşterea altor circumstanţe importante pentru justa soluţionare a cauzei. 
(2) În calitate de probe se admit elementele de fapt constatate prin intermediul următoarelor 
mijloace: procesul-verbal cu privire la contravenţie, procesul-verbal de ridicare a obiectelor 
şi documentelor, procesul-verbal de percheziţie, procesul-verbal privind cercetarea la fața 
locului, procesele-verbale privind alte acțiuni procesuale efectuate în conformitate cu 
prezentul cod, explicaţiile persoanei în a cărei privinţă a fost pornit proces contravenţional, 
declaraţiile victimei, ale martorilor, înscrisurile, înregistrările audio sau video, fotografiile, 
corpurile delicte, obiectele şi documentele ridicate, constatările tehnico-ştiinţifice şi medico-
legale, raportul de expertiză. Probele pot fi dobândite, prelucrate, păstrate și prezentate ca 
documentație pe suport de hârtie sau în formă electronică ori cu convertirea documentației 
respective într-un format electronic ușor accesibil, inclusiv cu utilizarea semnăturii 
electronice simple.
În subsidiar, prevederile art. 425 alin. (3) din Codul Contravențional consacră că, 
aprecierea probelor se face de persoana competentă să soluționeze cauza contravențională, 
potrivit convingerii sale pe care și-a format-o cercetând toate probele administrate în raport 
cu circumstanțele constatate ale cauzei și călăuzindu-se de lege. 
Totodată, legiuitorul a instituit obligația încheierii procesului-verbal cu privire la 
contravenție fiind obligatorie întrunirea cumulativă a 2 condiții: a constatărilor personale a 
agentului constatator și a probelor acumulate.
Pe caz, în susținerea de facto a învinuirii aduse cet. Poperecinaia Irina în baza normei 
incriminatorii citate anterior, agentul constatator a administrat cu titlu de mijloace materiale 
de probă următoarele înscrisuri: informația nr.1391 din 09.04.2025, înregistrată în R-2 al IP 
Criuleni, parvenită la Serviciul de Gardă, potrivit căruia, șeful sectorului nr.2 al IP Criuleni, 
Ceban A., precum că mai multe persoane de pe sectorul de poliție nr.2 al IP Criuleni, în 
perioada anului 2024 au pretins și acceptat primirea mijloacelor financiare care nu i se cuvin, 
în scopul exercitării sau neexercitării unor drepturi electorale în cadrul alegerilor (f.d.7); 
procesul-verbal de audiere a lui Poperecinaia Irina din 11.04.2025, în care este consemnat în 
limba rusă ”Отказываюсь от показанния по заданым вопросам”; procesul-verbal cu 
privire la contravenție seria MAI06 390107 din 11.04.2025 întocmit în privința cet. 
Poperecinaia Irina pe semnele contravenției prevăzute de art.47 1 alin.(1) din Codul 
contravențional; un fișier în format Excel, fără număr și fără dată, în care sunt expuse datele 
de anchetă furnizate de operatorii rețelelor de comunicații electronice în privința mai multor 
persoane, printre care se regăsesc și datele contravenientei Poperecinaia Irina; Raportul de 
analiză informațional-criminală efectuat în temeiul cauzei penale nr.*****, conform 
elementelor constitutive ale infracțiunii prevăzute de art.181 3 și art.243 alin.(3) lit.a), b) Cod 
penal; proces-verbal privind consemnarea măsurii speciale de investigații ”Identificarea 
abonatului sau a utilizatorului unei rețele de comunicații electronice” din 09.12.2024; copia 
ordonanței procurorului din 19.11.2024 privind autorizarea măsurii speciale de investigație - 
identificarea abonatului sau a utilizatorului unei rețele de comunicații electronice de la 
furnizorul de servicii de comunicații electronice SA ”Moldtelecom” cu indicarea datelor de 
identificare ale abonatului sau ale utilizatorului unei rețele de comunicații electronice, adresa 
de internet protocol, adresele fizice de prestare a serviciului fix, a utilizatorilor cartelelor 
SIM unice (17526 numere) fixate pe un CD de tip DVD-R având pe el inscripția ”Anexa 1 
Moldtelecom”; copia ordonanței procurorului din 11.12.2024, privind aprecierea pertinenței 
rezultatelor măsurii speciale de investigații, prin care au fost apreciate ca fiind pertinente 
pentru cauza penală nr. *****, rezultatele măsurii speciale de investigații - identificarea 
abonatului sau a utilizatorului unei rețele de comunicații electronice de la furnizorul de 
servicii de comunicații electronice SA ”Moldtelecom” privind aplicația mobilă cu 
identificatorul PSB a utilizatorilor cartelelor SIM unice (17526 numere); copia încheierii 
judecătorului de instrucție și a mandatului judecătoresc din 01.04.2025, prin care a fost 
autorizată folosirea datelor obținute în urma măsurilor speciale de investigație din cauza 
penală nr.***** în cauza contravențională RAP01 433516; proces-verbal privind 
consemnarea măsurii speciale de investigații ”Colectarea informației de la furnizorii de 
servicii de comunicații electronice” din 06.11.2024; copia ordonanței procurorului din 
22.10.2024, prin care a fost dispusă efectuarea în cadrul cauzei penale nr.***** a măsurii 
speciale de investigații - colectarea de informații de la furnizorii de servicii de comunicații 
electronice S.A. ”Moldtelecom”, privind aplicația mobilă cu identificatorul PSB și/sau 
”ПСБ” (Federația Rusă) ce aparține B.C. ”Promsveazibank” din Federația Rusă, pentru 
perioada de timp 01.01.2024- până la momentul executării; copia ordonanței procurorului din 
08.11.2024 privind aprecierea pertinenței rezultatelor măsurii speciale de investigații; copia 
încheierii judecătorului de instrucție și a mandatului judecătoresc nr.13-7921/24 din 
22.10.2024, emise de Judecătoria Chișinău, sediul Ciocana, prin care a fost autorizată 
efectuarea măsurii speciale de investigație - colectarea de informații de la furnizorii de 
servicii de comunicații electronice - S.A. ”Moldtelecom” privind aplicația mobilă cu 
identificatorul PSB și/sau ПСБ (Federația Rusă) ce aparține B.C. ”Promsveazibank”, pentru 
perioada 01.01.2024-22.10.2024; copia încheierii judecătorului de instrucție și a mandatului 
judecătoresc din 01.04.2025, prin care a fost autorizată folosirea datelor obținute în urma 
măsurilor speciale de investigație din cauza penală nr.***** în cauza contravențională 
RAP01 433516.
Petiționara Poperecinaia Irina nu a fost de acord cu învinuirea adusă ei prin actul 
administrativ prenotat și decizia de sancționare, astfel că a exercitat dreptul la contestație în 
ordinea stabilită de art.448 alin.(1) Cod contravențional.
Ab initio, în vederea respectării garanțiilor procedurale specifice în materie penală în 
ceea ce privește dreptul la un proces echitabil, printre care şi prezumţia de nevinovăţie, 
prevăzută de art.6 § 2 din Convenţia Europeană a Drepturilor Omului, instanţa de judecată 
verifică legalitatea şi temeinicia procesului-verbal cu privire la contravenţie. 
Totodată, în conformitate cu prevederile art.6 alin.(2) şi (3) CEDO, orice persoană 
acuzată de o infracţiune este prezumată nevinovată până ce vinovăţia sa va fi legal stabilită. 
În conformitate cu jurisprudența relevantă a Curţii Europene a Drepturilor Omului, instanţele 
de judecată sunt obligate să demonstreze vinovăţia inculpatului prin adoptarea unor soluţii 
motivate. Lipsa motivelor reprezintă o încălcare a dreptului la un proces echitabil: „în cazul 
în care instanţele judecătoreşti naţionale se abţin de a da un răspuns special şi explicit la cele 
mai importante întrebări, fără a-i oferi părţii care le-a formulat posibilitatea de a şti dacă o 
anumită susţinere a fost neglijată sau respinsă, acest fapt va fi considerat o încălcare a 
dreptului la un proces echitabil. (Boldea v. România, 15 februarie 2007, §30). 
Acestea fiind clarificate, instanța accentuează că orice acuzat are, în special, dreptul: să 
fie informat, în termenul cel mai scurt, într-o limbă pe care o înţelege şi în mod amănunţit, 
asupra naturii şi cauzei acuzaţiei aduse împotriva sa; să dispună de timpul şi de înlesnirile 
necesare pregătirii apărării sale; să se apere el însuşi sau să fie asistat de un apărător ales de 
el şi, dacă nu dispune de mijloacele necesare pentru a plăti un apărător, să poată fi asistat în 
mod gratuit de un avocat din oficiu, atunci când interesele justiţiei o cer; să întrebe sau să 
solicite audierea martorilor acuzării şi să obţină citarea şi audierea martorilor apărării în 
aceleaşi condiţii ca şi martorii acuzării; să fie asistat în mod gratuit de un interpret, dacă nu 
înţelege sau nu vorbeşte limba folosită la audiere.
Așadar, cu referire la legalitatea procesului-verbal cu privire la contravenție seria 
MAI06 390107 din 11.04.2025, instanța evidențiază că, potrivit art.374 alin.(3) din Codul 
contravențional, procesul contravenţional se desfăşoară pe principii generale de drept 
contravenţional, în temeiul Constituţiei, al prezentului cod, al Codului de procedură penală, 
precum şi al normelor dreptului internaţional şi ale tratatelor internaţionale cu privire la 
drepturile şi libertăţile fundamentale ale omului la care Republica Moldova este parte.
Conform art.379 Cod contravențional, (1) Procesul contravenţional se desfăşoară în 
limba română. (2) Persoana care nu posedă sau nu vorbeşte limba română are dreptul de 
a lua cunoştinţă de toate actele şi materialele dosarului şi de a vorbi în faţa autorităţii 
competentă să soluţioneze cauza contravenţională prin interpret. (3) Procesul 
contravenţional se poate desfăşura în limba acceptată de majoritatea persoanelor care 
participă la proces. În acest caz, actele procesuale se întocmesc în mod obligatoriu şi în limba 
română. (4) Actele procesuale ale autorităţii competentă să soluţioneze cauza 
contravenţională se înmînează persoanei în a cărei privinţă a fost pornit procesul 
contravenţional, fiind traduse în limba pe care aceasta o cunoaşte, în modul stabilit de 
prezentul cod.
La rândul său, art.443 alin. (3) din Codul contravențional indică asupra faptului că, în 
cazul în care persoana în a cărei privinţă a fost pornit procesul contravenţional sau victima nu 
cunoaşte limba procesului-verbal, se asigură asistenţa unui interpret/traducător, datele 
lui consemnîndu-se în procesul-verbal.
Pe caz, conținutul procesului-verbal cu privire la contravenție indică cert asupra 
faptului că acesta a fost întocmit în limba română, cu prezența făptuitoarei/petiționarei 
Poperecinaia Irina care posedă limba rusă, în lipsa unui interpret, fapt dedus din semnăturile 
petiționarei, și concomitent lipsa oricăror mențiuni la rubrica ”9.Interpret/traducător”.
În subsidiar, din accepțiunea art.378 alin.(1) Cod contravențional rezultă că, în 
procesul contravenţional, autoritatea competentă să soluţioneze cauza contravenţională este 
obligată să asigure părţilor şi altor participanţi la proces deplina exercitare a drepturilor 
procesuale în condiţiile prezentului cod, iar art.384 definește drepturile și obligațiile 
persoanei în privința căreia a fost pornit procesul contravențional.
De caz, verso-ul procesului-verbal cu privire la contravenție cuprinde informația 
despre drepturile și obligațiile persoanei în privința căreia a fost pornit procesul 
contravențional, însă la fel consemnate în limba română.
Totodată, deși la materialele cauzei se regăsește un blanc cu drepturile și obligațiile 
persoanei în privința căreia a fost pornit procesul contravențional, consemnate în limba rusă 
(f.d.53), instanța de judecată observă că pe respectivul blanc lipsește semnătura petiționarei 
Poperecinaia Irina, fapt care denotă că ultimei nu i-au fost aduse la cunoștință respectivele.
De rând cu aceasta, faptul că petiționara nu posedă limba română, dar posedă limba 
rusă, se confirmă prin faptul că în procesul-verbal de audiere a lui Poperecinaia Irina din 
11.04.2025, numita a consemnat în limba rusă ”Отказываюсь от показанния по заданым 
вопросам”, și respectiv și în ședința de judecată a solicitat să fie asistată de un interpret, 
ceea ce denotă inclusiv și faptul  că nu i-a fost înțeleasă nici încadrarea juridică a faptei de 
care a fost învinuită, pentru a se putea apără efectiv, ceea cea și dus la refuzul ultimei de a da 
răspuns la întrebările adresate.
Sub o altă latură, instanța de judecată reține că, potrivit art.443 alin.(1) lit.d) Cod 
contravențional, Procesul-verbal cu privire la contravenţie va cuprinde fapta 
contravenţională, locul şi timpul săvîrşirii ei, circumstanţele cauzei care au importanţă pentru 
stabilirea faptelor şi consecinţelor lor juridice, evaluarea eventualelor pagube cauzate de 
contravenţie.
Pe caz, lui Poperecinaia Irina i-a fost incriminată comiterea faptei contravenționale 
prevăzute de art. 47 1 alin.(1) Cod contravențional, cu indicii: Pretinderea, acceptarea sau 
primirea, personal sau prin mijlocitor, de către un alegător a bunurilor, serviciilor, 
privilegiilor sau avantajelor sub orice formă, care nu i se cuvin, pentru sine sau pentru o altă 
persoană, sau acceptarea promisiunii ori a ofertei acestora, în scopul exercitării sau al 
neexercitării unor drepturi electorale în cadrul alegerilor, inclusiv al alegerilor regionale, 
dacă fapta nu constituie infracțiune, care se sancționează cu amendă de la 500 la 750 de 
unități convenționale.
Respectiva normă incriminatorie a fost reglementată de legiuitorul național prin Legea 
nr.230 din 31.07.24, MO355-357/15.08.24 art.559; în vigoare din 15.08.24.
În situația supusă controlului legalității, deși aparent rubrica nr.6 din procesul-verbal 
expune fabula potrivit căreia: ”în perioada 01.07-30.11.2024, aflându-se în r-nul *****, 
*****, *****, în perioada electorală și în ziua alegerilor pentru funcția de Președinte al RM 
și Referendumului Republican Constituțional 2024, a pretins și acceptat primirea 
mijloacelor financiare ce nu i se cuvin în scopul exercitării sau al neexercitării unor drepturi 
electorale în cadrul alegerilor”,- însă, nici descrierea pretinsei acțiuni ilicite, nici înscrisurile 
administrate la dosarul contravențional nu permit identificarea exactă a timpului comiterii 
contravenției. Mai exact, instanța subliniază că lipsesc date oficiale furnizate de operatorul de 
telefonie mobilă sau de instituția financiară corespunzătoare, care ar demonstra legătura 
dintre făptuitoare și presupusul emitent al mijloacelor financiare. Similar, agentul constatator 
a omis să prezinte vreun act oficial din partea operatorului de telefonie mobilă precum SA 
”Moldtelecom” sau alt prestator de servicii, care să indice numărul de telefon, data, ora, 
conținutul mesajului sau confirmarea vreunei tranzacții către făptuitoare. Or, doar din atare 
date certe putea fi stabilită cu exactitate perioada/ timpul comiterii contravenției reținute în 
sarcina lui Poperecinaia Irina.
De altfel, descrierea faptei contravenționale incriminate trebuia să se identifice cu 
claritate și precizie conținutul activităților, acțiunilor, fie inacțiunilor pretins ilicite, 
împrejurările în care acestea au avut loc, care au generat răspunderea contravențională a cet. 
Poperecinaia Irina potrivit normei de incriminare de la art.471 alin.(1) Cod contravențional.
În subsidiar, instanța subliniază în special caracterul defectuos al individualizării 
timpului comiterii prezumatei fapte prejudiciabile. 
Or, așa cum a fost arătat supra, norma incriminatorie prevăzută de art.47 1 Cod 
contravențional, a fost instituită în legea penală a Republicii Moldova la 15.08.2024, pe când 
agentul constatator indică drept perioadă de săvârșire a faptei contravenționale ”01.07.-
30.11.2024”.
În atare condiții, în ipoteza în care luna comiterii, consemnată de agentul constatator 
începe din ”01 iulie 2024”, această perioadă cuprinde în sine și perioadele de până la intrarea 
în vigoare a normei incriminatorii de referință.
O atare abordare contravine principiilor „nullum crimen sine lege” şi „nulla poena sine 
lege”, și de asemenea principiilor de acțiune a legii contravenționale în timp. Astfel, în 
accepțiunea art.3 alin. (1) Cod contravențional, caracterul contravenţional al faptei şi 
sancţiunea ei contravenţională se stabilesc de prezentul cod în vigoare la momentul săvîrşirii 
faptei.
Totodată, același principiu este protejat și la nivel european prin art. 7 din Convenția 
Europeană a Drepturilor Omului, care stabilește că: „(...) Nimeni nu poate fi condamnat 
pentru o acțiune care, în momentul comiterii, nu constituia infracțiune potrivit dreptului 
intern (...)”. 
Aplicarea art. 47¹ Cod contravențional este condiționată de demonstrarea că fapta 
imputată a avut loc ulterior intrării în vigoare a legii, adică începând cu 15 august 2024. 
Definirea atât de incertă a timpului comiterii pretinsei fapte prejudiciabile și extinderea 
învinuirii asupra unor perioade anterioare datei de 15 august 2024, transgresează principiile 
enumerate supra, și ca urmare generează dubii asupra legalității acuzațiilor aduse cet. 
Poperecinaia Irina.
Instanța de judecată mai notează și faptul că, în Hotărârea nr.21 din 22 iulie 2016 
Curtea Constituțională a Republicii Moldova a subliniat că „în materie penală, principiile 
„nullum crimen sine lege” şi „nulla poena sine lege” impun ca doar legiuitorul să 
reglementeze conduita incriminată, astfel încât fapta, ca semn al laturii obiective, să fie cert 
definită, dar nu identificată prin interpretarea extensivă de către cei care aplică legea penală. 
O astfel de modalitate de aplicare poate genera interpretări abuzive. [...] Curtea reține că 
persoana trebuie să poată determina fără echivoc comportamentul care poate avea un caracter 
penal”.
Pe fundalul omisiunilor stabilite, instanța relevă că potrivit practicii CtEDO, carențele 
autorităților nu pot fi imputabile reclamanților și nu trebuie să-i pună într-o situație 
defavorabilă (a se vedea HCC nr.12 din 14.05.2015). Tot în opinia CtEDO, omisiunile sau 
erorile autorităților trebuie să servească în beneficiul acuzatului. Cu alte cuvinte, riscul 
oricărei erori comise de organul de urmărire penală, sau chiar de o instanță, urmează să fie 
suportat de către stat, iar corectarea acesteia nu trebuie să fie pusă în sarcina persoanei (HCC 
nr.12 din 14.05.2015, parag.76), cu excepțiile prevăzute de lege.
Subsumând elementele de analiză relatate supra, instanța reiterează că procesul-verbal 
de constatare și sancţionare a contravenţiei este un act administrativ cu caracter individual și 
se va bucura de prezumţia de veridicitate aplicabilă actelor administrative, în măsura în care 
a fost întocmit legal. 
Astfel, în ședința de judecată s-a constatat că, contravenienta Poperecinaia Irina nu a 
fost asigurată cu interpret la faza documentării și examinării procesului contravențional 
pornit în privința sa, fiind încălcate prevederile art. 443 alin. (3) Cod contravențional, 
făptuitoarea fiind lipsită de posibilitatea de a-și exercita drepturile procedurale într-o 
procedură echitabilă, într-o limbă pe care o posedă, a înainta obiecții și a se bucura de toate 
celelalte drepturi garantate de art. 6 CEDO. 
Concomitent, agentul constatator a admis derogări și de la prevederile art.443 alin.(1) 
lit.d) Cod contravențional, reținând drept timp al comiterii contravenției, perioade anterioare 
momentului legiferării normei incriminatorii.
Subsumând analiza desfășurată în cele de mai sus, instanța de judecată conchide că 
procesul – verbal cu privire la contravenție contravine art. 443 alin.(1) lit.d), alin.(3) Cod 
contravențional. 
Conform art. 445 Cod contravențional, (1) Neconsemnarea în procesul-verbal cu 
privire la contravenţie a menţiunilor privind numele, prenumele şi funcţia agentului 
constatator, numele, prenumele, data (ziua, luna, anul) întocmirii procesului-verbal, seria şi 
numărul actului de identitate şi numărul de identificare personal (IDNP) sau datele de 
identificare din buletinul de identitate provizoriu sau din cartea de identitate provizorie ale 
făptuitorului care renunţă la numărul de identificare personal, iar în cazul persoanei juridice – 
lipsa denumirii şi a sediului acesteia, a circumstanţelor comiterii şi încadrării juridice a faptei 
contravenţionale săvîrşite şi a datei comiterii acesteia, a semnăturii agentului constatator sau 
a martorului asistent, în cazul refuzului contravenientului de a semna dacă procesul-verbal a 
fost întocmit în prezenţa unui martor, atrage nulitatea absolută a procesului-verbal. (2) 
Celelalte încălcări ale art.443 sau ale altor norme imperative din prezentul cod pot să ducă la 
nulitatea procesului-verbal cu privire la contravenţie doar în cazul în care acestea afectează 
în mod esenţial fondul cauzei.
Potrivit art. 461 Cod contravenționala, în cazul în care, pe parcursul judecării cauzei, se 
constată vreunul din temeiurile prevăzute la art. 445, instanța încetează procesul 
contravențional. 
Reieșind din circumstanțele expuse, procesul contravențional privind acuzarea lui 
Poperecinaia Irina urmează a fi încetat, din motivul nulității procesului-verbal cu privire la 
contravenție. 
Astfel, din motivul că procesul – verbal cu privire la contravenție contravine art. 443 
alin. (1) lit. d), alin.(3) Cod contravențional, urmând a fi declarat nul, instanța de judecată nu 
se va expune asupra fondului cauzei și nu va da apreciere tuturor probelor acumulate, odată 
ce actul de învinuire în baza căruia acestea au fost acumulate este lovit de nulitate.
Conducându-se de prevederile art. art. 443, 445, 448, 458, 460-462 Cod 
contravenţional, instanţa de judecată,-
H O T Ă R Ă Ş T E:
Se admite contestația depusă de petiționara POPERECINAIA Irina, născută la *****, 
IDNP: *****, domiciliată în r-nul *****, *****, *****, împotriva procesului-verbal cu 
privire la contravenție seria/nr. MAI06 390107 din 11.04.2025, şi a deciziei de sancționare 
din aceeași dată, prin care POPERECINAIA Irina a fost supusă răspunderii contravenționale 
conform art. 471 alin. (1) Cod contravenţional.  
Se încetează procesul contravențional pornit în privința cet. POPERECINAIA Irina, în 
temeiul art. 471 alin.(1) Cod contravențional, pe motivul nulității procesului-verbal cu privire 
la contravenție seria MAI06 390107 din 11.04.2025.
Se declară nulă decizia agentului constatator Adrian Dicusar, seria MAI06 390107 din 
11.04.2025, de aplicare a sancțiunii contravenționale lui POPERECINAIA Irina, sub formă 
de amendă în mărime de 500 (cinci sute) unități convenționale, în baza art. 47 1 alin.(1) Cod 
Contravențional RM. 
Hotărîrea poate fi atacată cu recurs la Curtea de Apel Centru, în termen de 15 zile prin 
intermediul Judecătoriei Criuleni, sediul Central.
Peşedintele şedinţei
Judecătorul                                        /semnat/                                    Alina Arapu-Buțco
Copia veridică
Judecătorul   Alina Arapu-Buțco