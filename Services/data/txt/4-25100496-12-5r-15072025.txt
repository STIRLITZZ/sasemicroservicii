Dosarul nr.5r-4380/2025
4-25100496-12-5r-15072025
H O T Ă R Î R E
În numele Legii
12 decembrie 2025                                                    
mun.Chişinău
Judecătoria Chişinău (sediul Buiucani )
În componenţa:
Preşedintelui şedinţei, judecătorul Angela Catană 
Grefierului: Nicolae Leucă
În lipsa: petentei Ohoncenco Lilia, a agentului constatator din cadrul 
Inspectoratului de Poliție Buiucani al DP Chișinău, Roic Tatiana
Examinând în şedinţă de judecată publică, contestaţia depusă de către petenta 
Ohoncenco Lilia, împotriva procesului-verbal cu privire la contravenție 
seria/nr.MAI06 539657 și a deciziei de sancționare contravențională din 
19.06.2025, prin care a fost recunoscută vinovată de comiterea contravenţiei 
prevăzute de art.471 alin.(1) Cod contravenţional, 
C O N S T A T Ă:
1. La data de 19.06.2025, agentul constatator din cadrul Inspectoratului de Poliție 
Buiucani al DP Chișinău, Roic Tatiana, a întocmit procesul-verbal cu privire la 
contravenţie seria/nr.MAI06 539657, prin care cet.Ohoncenco Lilia a fost 
sancționată cu amendă în mărime de 500 (cinci sute) unităţi convenţionale, în 
baza art.471 alin.(1) din Codul contravenţional, reținându-se în sarcina acesteia 
că, în anul 2024, a pretins, acceptat sau a primit personal sau prin mijlocitor, de 
către un alegător, a bunurilor, serviciilor, privilegiilor sau avantajelor sub orice 
formă, care nu i se cuvin, pentru sine sau pentru o altă persoană, în scopul 
exercitării sau al neexercitării unor drepturi electorale, în cadrul alegerilor în 
anul 2024.
2. La rândul său, cet.Ohoncenco Lilia, la data de 08 iulie 2025 a depus contestaţie 
împotriva procesului-verbal cu privire la contravenţie seria/nr.MAI06 539657 și 
a deciziei de sancționare contravențională din 19.06.2025, solicitând anularea  
procesului-verbal cu privire la contravenţie și a deciziei de sancționare 
contravențională, cu încetarea procesului contravențional.
3. În motivarea contestației, a indicat în esență că, cu procesul-verbal a făcut 
cunoștință la data de 26.06.2025, fiind expediat în adresa sa, prin intermediul 
serviciului Poșta Moldovei. Nu își recunoaște vina și nu este de acord cu 
procesul-verbal și decizia de sancționare, menționând că, a fost sancționată 
pentru o faptă care nu a fost constatată și pe care nu a comis-o. Invocă că, 
agentul constatator nu a examinat obiectiv materialul contravențional și nu a 
elucidat toate aspectele speței și acumulat probe, care ar fi demonstrat vinovăția 
contravenientei. Potrivit deciziei de sancționare, ar fi acceptat personal bani 
pentru a exercita într-un mod anume votul la alegeri, aceste concluzii sunt false 
și abuzive. Simpla indicare de către agentul constatator că contravenientul ar fi 
comis contravenția incriminată, nu poate sta la baza sancționării acestuia, iar de 
către agentul constatator nu a fost stabilit faptul dacă contravenientul a pretins 
sau a acceptat bani, cu scopul de a vota sau nu. Nu există nici o probă, care să 
dovedească cine anume i-a dat bani, care persoană fizică, ce servicii au fost 
prestate către ea. Unica pretinsă probă a poliției ar fi o oarecare listă precum că 
există un mesaj de la o bancă străină pe un număr de telefon, precum că ar 
existat un transfer, date care nici nu au fost verificate corespunzător. Dar nici 
aceste pretinse probe nu au fost prezentate. Agentul constatator nu a verificat 
dacă de numărul de telefon pe care ar fi venit un mesaj sms de la o bancă, ar fi 
fost utilizat anume de către contravenient. Prin urmare, fapta incriminată este 
bazată doar pe niște constatări subiective personale ale agentului constatator.
4. În ședința de judecată, petenta Ohoncenco Lilia, privitor la care s-au întreprins 
măsurile necesare şi de rigoare privind citarea legală, nu s-a prezentat și nu a 
înștiințat instanța despre imposibilitatea de a se prezenta, fapt pentru care în 
temeiul art.455 alin.(3) din Codul contravențional, instanța de judecată a dispus 
examinarea cauzei în lipsa acesteia, cu remiterea copiei de pe hotărâre. 
5.Agentul constatator din cadrul Inspectoratului de Poliție Buiucani al DP 
Chișinău, Roic Tatiana, în ședința de judecată nu s-a prezentat, dar a expediat în 
adresa instanței o cerere prin care solicită examinarea cauzei în lipsa sa, 
menționând că susține integral procesul-verbal întocmit în privința 
cet.Ohoncenco Lilia, respectiv instanța a apreciat posibilă examinarea cauzei în 
lipsa agentului constatator, cu remiterea copiei de pe hotărîre.
6.Examinând materialul contravențional, instanţa de judecată consideră necesar 
de a admite contestaţia și a anula procesul-verbal cu privire la contravenție și 
decizia de sancționare aplicată la data de 19 iunie 2025, cu încetarea 
procesului contravențional, din motivele indicate infra.
7. Cu întâietate, instanţa de judecată stabileşte că, contestaţia petentei Ohoncenco 
Lilia, este depusă în termen de 15 zile de la data recepționării deciziei de 
sancţionare, iar în asemenea împrejurări prevederile art.448 alin.(1) din Codul 
contravenţional, fiind respectate pe deplin.
8.Instanța reține că, pentru materia contravenţională au fost recunoscute garanţiile 
procedurale specifice materiei penale, prevăzute de art.6§2 din Convenţie 
(Ziliberberg v.Moldova, 1 februarie 2005, §33; Fomin v. Moldova, 11 octombrie 
2011, § 18), iar pentru respectarea garanţiilor procedurale specifice în materie 
penală în ceea ce priveşte dreptul la un proces echitabil, printre care şi prezumţia 
de nevinovăţie, prevăzută de art.6§2 din Convenţia Europeană a Drepturilor 
Omului, instanţa de judecată va verifica legalitatea procesului-verbal cu privire 
la contravenţie seria/nr.MAI06 539657 din 19 iunie 2025. 
9. Cu referire la legalitatea procesului-verbal cu privire la contravenţie, prioritar 
instanța de judecată va analiza cuprinsul acestuia prin raportare la cerinţele 
imperative prevăzute de legea contravențională, prin prisma existenței 
temeiurilor de declarare a nulităţii absolute.
10. Sub aspectul legalităţii, instanţa de judecată constată că temeiurile de nulitate 
absolută pot fi invocate atât de părţi, cât și din oficiu de către instanţă, pentru 
asigurarea respectării principiilor legalităţii și al dreptăţii, stabilite expres de 
articolele 5 și 7 din Codul contravenţional.
11. Astfel, studiind procesul-verbal cu privire la contravenţie seria/nr.MAI06 
539657 din 19 iunie 2025 încheiat în privința cet.Ohoncenco Lilia, instanța de 
judecată atestă că, la rubrica „timpul săvârșirii” de către agentul constatator a 
fost indicat generic „anul 2024”.
12. În conjunctura prezentei circumstanțe, instanța stabilește că în art.445 alin.(1) 
din Codul contravențional, legiuitorul a prevăzut expres și exhaustiv temeiurile 
care atrag nulitatea absolută a procesului-verbal cu privire la contravenție, 
astfel încât, neconsemnarea în procesul-verbal cu privire la contravenţie a 
menţiunilor privind numele, prenumele şi funcţia agentului constatator, 
numele, prenumele, data (ziua, luna, anul) întocmirii procesului-verbal, seria şi 
numărul actului de identitate şi numărul de identificare personal (IDNP) sau 
datele de identificare din buletinul de identitate provizoriu ale făptuitorului care 
renunţă la numărul de identificare personal şi la evidenţa automatizată în 
Registrul de stat al populaţiei, iar în cazul persoanei juridice – lipsa denumirii 
şi a sediului acesteia, a circumstanţelor comiterii şi încadrării juridice a faptei 
contravenţionale săvîrşite şi a datei comiterii acesteia, a semnăturii agentului 
constatator sau a martorului asistent, în cazul refuzului contravenientului de a 
semna, atrage nulitatea absolută a procesului-verbal.
13.Instanța de judecată menționează că, legea contravențională prevede redactarea 
procesului verbal cu privire la contravenție într-o anumită formă „ad 
validitatem”, cu respectarea tuturor prescripțiilor legale de fond și de formă, 
pentru încheierea sa valabilă, în scopul producerii efectelor juridice, pentru 
care a fost întocmit. În acest context, respectarea exigențelor legale prevăzute 
la art.443 al Codului contravențional sunt impuse agentului constatator la 
întocmirea procesului verbal cu privire la contravenție prin prisma art.445 al 
Codului contravențional.
14. Astfel, instanța de judecată nu poate să opereze cu presupuneri și nu trebuie să 
deducă de sine stătător timpul comiterii faptei, care se prezintă a fi unul crucial 
în prezenta speță, or obligația imperativă a agentului constatator despre 
necesitatea de a indica în procesul-verbal cu privire la contravenție timpul 
concret al comiterii faptei rezultă și din prevederile art.443 alin.(1) lit.d) din 
Codul contravențional, potrivit căreia procesul-verbal cu privire la contravenție 
va cuprinde: fapta contravențională, locul şi timpul săvârșirii ei, circumstanțele 
cauzei care au importanță pentru stabilirea faptelor şi consecințelor lor juridice, 
evaluarea eventualelor pagube cauzate de contravenție. 
15. Mai mult ca atât, prin prisma celor expuse mai sus la caz, se atestă că, 
procesul-verbal și decizia agentului constatator, dedusă judecății este afectată 
de vicii fundamentale, care se exprimă prin încălcarea drepturilor garantate de 
art.6, 7 CEDO. La caz, în mod rezonabil nici un reprezentant al autorităților 
statului nu putea să întocmească un proces-verbal după cum este cel dedus 
judecății în prezenta speță, având în vedere considerentele că, fapta imputată a 
fost incriminată prin Legea nr.230 din 31.07.2024, publicată în Monitorul 
Oficial la data de 15.08.2024, Codul contravențional fiind completat cu 
articolul 47 1 cu următorul cuprins: „Coruperea electorala pasivă (1) 
Pretinderea, acceptarea sau primirea, personal sau prin mijlocitor, de către un 
alegător a bunurilor, serviciilor, privilegiilor sau avantajelor sub orice formă, 
care nu i se cuvin, pentru sine sau pentru o altă persoană, în scopul exercitării 
sau al neexercitării unor drepturi electorale în cadrul alegerilor, inclusiv al 
alegerilor regionale, dacă fapta nu constituie infracțiune”, ce se sancționează cu 
amendă de la 500 la 750 de unități convenționale.
16. În speță, instanța conchide că agentul constatator din cadrul Inspectoratului de 
Poliție Buiucani, s-a limitat la formalismul întocmirii unui proces-verbal 
generic, care transcrie suspiciuni penale colective, fără individualizare, fără 
precizie temporală și fără a asigura contradictorialitatea și dreptul la apărare.
17.Totodată, se va reține că, potrivit art.461 din Codul contravențional, în cazul în 
care, pe parcursul judecării cauzei, se constată unul din temeiurile prevăzute la 
art.441 sau  445 alin.(1), instanța de judecată încetează procesul 
contravențional, iar procesul contravențional poate fi încetat și în alte cazuri 
decât cele prevăzute la alin.(1) din același articol, doar dacă se constată că lipsa 
unei mențiuni în procesul verbal cu privire la contravenție afectează în mod 
esențial fondul cauzei și aceasta nu poate fi înlăturată de către instanța de 
judecată. 
18. Din considerentele arătate, pentru că ilegalitatea procesului-verbal prevalează 
condiţiei temeiniciei, ceea ce înseamnă că în ipoteza în care actul este ilegal 
întocmit, el trebuie desfiinţat, nu se impune analiza celorlalte motive de fapt 
invocate de către petent, precum și temeinicia procesului-verbal cu privire la 
contravenţie. 
19. Constatând prin urmare că petenta a răsturnat prezumţia de legalitate de care se 
bucură procesul-verbal cu privire la contravenţie, instanţa va admite contestaţia 
contravenţională și va dispune nulitatea procesului-verbal cu privire la 
contravenţie contestat. 
20. Pentru aceste motive, călăuzindu-se de prevederile articolelor 395 alin. (1) pct. 
2), art.445 alin.(1), 448, 458 şi art. 462 – 463 din Codul contravenţional, 
instanţa de judecată –
H O T Ă R Ă Ş T E:
 Se admite contestația depusă de către petenta Ohoncenco Lilia, împotriva 
procesului-verbal cu privire la contravenție seria/nr.MAI06 539657 și a deciziei 
de sancționare contravențională din 19.06.2025, prin care a fost recunoscută 
vinovată de comiterea contravenţiei prevăzute de art.47 1 alin.(1) Cod 
contravenţional.
 Se declară nulitatea procesului-verbal cu privire la contravenție seria/nr.MAI06 
539657 din 19.06.2025 și se anulează decizia de sancționare adoptată de către 
agentul constatator din cadrul IP Buiucani al DP mun.Chișinău, în privința 
cet.Ohoncenco Lilia în baza art.471 alin.(1) din Codul contravențional, cu încetarea 
procesului contravențional. 
Hotărârea poate fi atacată în ordine de recurs, în termen de 15 zile, în Curtea de 
Apel Centru, prin intermediul Judecătoriei Chișinău (sediul Buiucani).
Preşedintele şedinţei,
Judecătorul                                                                                            Angela 
Catană
