                                                                                                      4-25069799-12-5r-19052025
                  Dosar nr.5r-2720/2025
H O T Ă R Â R E 
În numele Legii
11 decembrie 2025                                                                           mun. 
Chișinău
Judecătoria Chișinău (sediul Buiucani)
Instanța de judecată în componență:
Președintele ședinței, judecător                                          Vasilisa Muntean
Grefier                                                                                   Bantuș Emilia
Cu participarea:
Apărătorului contravenientei                                                 Lunga Dmitri
a examinat în ședință publică contestația depusă de Artîșciuc Tatiana împotriva procesului-
verbal cu privire la contravenție nr.MAI06 835961 și a deciziei de sancționare din 12.04.2025, 
adoptate în temeiul art.47¹ alin.(1) Cod Contravențional al RM, - 
a  c o n s t a t a t:
La data de 12.04.2025 agentul constatator șeful SP-3 al IP Ciocana al DP mun. Chișinău, 
Curajos Sergiu a întocmit procesul-verbal cu privire la contravenție nr.MAI06 835961 în privința 
cet. Artîșciuc Tatiana în baza art.47¹ alin.(1) Cod Contravențional al RM, pentru faptul că la data 
de 01.01.2024, la ora 00:00 min., aflându-se în ***** a comis coruperea electorală pasivă.
Prin decizia agentului constatator emisă pe marginea procesului-verbal cu privire la 
contravenție nr.MAI06 835961 în baza art.47¹ alin.(1) Cod Contravențional al RM, 
contravenientului Artîșciuc Tatiana i s-a aplicat sancțiunea contravențională sub formă de 
amendă în mărime de 750 unități convenționale, ceea ce constituie suma de 37 500 lei.
Nefiind de acord cu decizia de sancționare emisă de agentul constatator pe procesul-verbal 
cu privire la contravenție nr.MAI06 835961 din 12.04.2025 în temeiul art.47¹ alin.(1) Cod 
Contravențional al RM, la data de 24.04.2025 Artîșciuc Tatiana a depus în instanța de judecată 
contestație în temeiul art.448 Cod Contravențional al RM, solicitând anularea procesului-verbal 
cu privire la contravenție nr.MAI06 835961 și a deciziei de sancționare din 12.04.2025, ca fiind 
ilegale și neîntemeiate.
În motivarea contestației se indică că nu este de acord cu procesul-verbal și decizia de 
sancționare și nu recunoaște vina în săvârșirea contravenției imputate, considerând că decizia de 
sancționare a fost adoptată contrar prevederilor legale și în contradicție totală cu circumstanțele 
de fapt. Totodată, declară că semnătura sa aplicată în compartimentul 18 a fost aplicată ca 
urmare a inducerii în eroare a subsemnatei cu privire la faptul pentru care semnează. Indică că 
agentul constatator a examinat procesul efectiv în lipsa sa, oferindu-i actul contestat deja 
precompletat; nu i-a explicat drepturile și obligațiile în modul stabilit de lege; nu a asigurat 
dreptul la apărare a contravenientului; nu i-a asigurat serviciile unui interpret având în vedere că 
nu posedă în perfecție limba de stat; nu i-a explicat esența faptei imputate și nu a prezentat nici o 
probă care ar confirma acest fapt; a întocmit procesul-verbal cu grave erori de conținut; a 
amenințat cu probleme și mai mari și dosare penale în caz de nesupunere. Mai indică că în tot 
procesul de constatare a acestei presupuse contravenții a fost supusă unui tratament umilitor și 
degradant, fapt care a afectat-o atât pe ea, cât și întreaga familie.
Menționează că în așa mod a fost sancționată potrivit deciziei agentului constatator pentru o 
faptă care nu a fost constatată și pe care nu a comis-o.  
Totodată, invocă că procesul-verbal este întocmit cu grave erori și încălcări procedurale și 
este lovit de nulitate absolută. Menționează că procesul-verbal s-a întocmit cu grave erori de 
formă și conținut. Unul din elementele de bază ale procesului-verbal este locul și timpul 
săvârșirii faptei contravenționale. Agentul constatator nu a indicat exact locul și timpul sau 
perioada comiterii faptei contravenționale.
Menționează că agentul constatator, care potrivit dispozițiilor legale enunțate, era obligat să 
desfășoare toate acțiunile pentru constatarea faptei contravenționale, întocmind în acest sens un 
proces-verbal cu privire la contravenție, în care trebuia să individualizeze inclusiv fapta și 
pedeapsa, s-a limitat doar la o întocmire formală a procesului-verbal cu emiterea deciziei asupra 
cauzei contravenționale. Potrivit Deciziei de sancționare Artîșciuc Tatiana ar fi acceptat personal 
sume bănești pentru a exercita într-un mod anume votul la alegeri. Aceste concluzii sunt false și 
extensive defavorabile, nefiind bazate pe un substrat factologic suficient.
Nu este există nici o probă, cel puțin care să fie prezentată cine anume i-a dat bani, care 
persoană fizică anume. Nu este menționat timpul acceptării banilor. Nu este probat care a fost 
scopul transferului banilor. Nu este probat dacă acești bani au ajuns anume la Artîșciuc Tatiana. 
Nu este probat dacă acești bani au fost ridicați. Nu este probată legătura cauzală între o aplicație 
bancară, un mesaj de la o aplicație bancară și alegerile. Nu este probată acceptarea participării Ia 
alegeri din interes material. Nu este probat faptul că anumiți bani au avut scopul influențării 
opiniei la alegeri. Nu este răsturnată ipoteza unei simple donații sau unui simplu transfer bancar.
Unica pretinsă probă a poliției ar fi o oarecare listă precum că există un mesaj de la o bancă 
străină pe un număr de telefon precum că ar fi existat un transfer, date care nici nu au fost 
verificate în mod corespunzător, astfel încât să fie valorificate în cadrul procesului 
contravențional. Dar nici măcar aceste pretinse probe nu au fost prezentate de agentul 
constatator, sarcina probatorie, revenindu-i în virtutea legii. La decizia de sancționare nu a fost 
anexată nici un material probator care ar demonstra componența contravenției de la art.47 1 Cod 
Contravențional.
Afirmă că agentul de constatare a admis un grav abuz în acest sens, aplicând o sancțiune 
pentru o faptă care nu constituie element constitutive ale contravenției. Din motivele expuse și 
deoarece în speță procesul-verbal cu privire la contravenție este lovit de nulitate absolută, dar și 
în lipsa unor probe care să demonstreze potrivit principiului dincolo de orice dubiu rezonabil, 
persistența la speță a faptei contravenționale și a comiterii ei de către acuzatul contravențional, 
prezumția de nevinovăție nu a fost răsturnată, ajunge la concluzia că procesul contravențional 
urmează a fi încetat, în legătură cu nulitatea acestuia și anulată decizia de sancționare din motiv 
că nu este întrunită fapta contravenției.
Ulterior, prin contestația suplimentară depusă de avocatul Lunga Dmitri în cadrul ședinței de 
judecată, s-a invocat că în conținutul procesului-verbal cu privire la contravenție agentul 
constatator n-a consemnat încadrarea juridică a faptei contravenționale săvârșite, ce atrage 
nulitatea absolută a procesului-verbal. 
Potrivit doctrinei contravenționale coruperea electorală pasivă este o contravenție materială 
și se consumă din momentul comiterii uneia dintre modalitățile normative care desemnează 
faptele prejudiciabile, adică din momentul pretinderii, acceptării sau primirii, personal sau prin 
mijlocitor, de către un alegător a bunurilor, serviciilor, privilegiilor sau avantajelor sub orice 
formă, care nu i se cuvin, pentru sine sau pentru o altă persoană, în scopul exercitării sau al 
neexercitării unor drepturi electorale în cadrul alegerilor, inclusiv al alegerilor regionale, dacă 
fapta nu constituie infracțiune.
La caz, în procesul-verbal de contravenție nu este indicat/constatat ce sumă a primit 
pretinsul contravenient, deci nu este clar cum agentul constatator a calificat fapta că nu constituie 
infracțiune. Este evident că agentul constatator nu a prezentat nici o probă în acest sens, nu a 
demonstrat care anume este obiectul contravenției, care anume este fapta prejudiciabilă (latura 
obiectivă), care este scopul exact, cine este subiect și cum se caracterizează intenția directă 
(latura subiectivă).
Menționează că pentru stabilirea vinovăției unei persoane este necesar stabilirea timpului 
comiterii faptei, or art.47¹ alin.(1) Cod Contravențional a fost introdus prin Legea pentru 
modificarea unor acte normative nr.230 din 31.07.2024 (în vigoare 15.08.2024). Iar art.3 Cod 
contravențional, prevede că caracterul contravențional al faptei și sancțiunea ei contravențională 
se stabilesc de prezentul cod în vigoare la momentul săvârșirii faptei. Legea contravențională 
care înăsprește sancțiunea sau înrăutățește situația persoanei vinovate de săvârșirea unei 
contravenții nu are efect retroactiv.
Prin urmare, indică că în lipsa constatării datei comiterii faptei, este imposibilă stabilirea 
vinovăției, or în cauza dată nu există nici un element probatoriu care să demonstreze că în 
perioada de la 15 august 2024 persoana a comis contravenția prevăzută de art.47¹ alin.(1) Cod 
Contravențional.
La caz, reține că în decizia contestată agentul constatator a indicat că au fost încălcate 
Regulamentul Circulației Rutiere cu mijloc de transport.
Prin urmare, reieșind din încălcările constatate la întocmirea procesului-verbal cu privire la 
contravenție care afectează în mod esențial fondul cauzei, raportat la prevederile art.445 alin.(1) 
Cod Contravențional, potrivit cărora neconsemnarea în procesul-verbal cu privire la contravenție 
a mențiunilor privind numele, prenumele și funcția agentului constatator, numele, prenumele, 
data (ziua, luna, anul) întocmirii procesului-verbal, seria și numărul actului de identitate și 
numărul de identificare personal (IDNP) sau datele de identificare din buletinul de identitate 
provizoriu sau din cartea de identitate provizorie ale făptuitorului care renunță la numărul de 
identificare personal, iar în cazul persoanei juridice - lipsa denumirii și a sediului acesteia, a 
circumstanțelor comiterii și încadrării juridice a faptei contravenționale săvârșite și a datei 
comiterii acesteia, a semnăturii agentului constatator sau a martorului asistent, în cazul refuzului 
contravenientului de a semna dacă procesul-verbal a fost întocmit în prezența unui martor, atrage 
nulitatea absolută a procesului- verbal.
Rezumând, conchide că agentul constatator a emis actul procedural contrar prevederilor 
legale, fapt ce duce la nulitatea acestuia.
Astfel, analizând întregul material probatoriu acumulat și prezentat în justificarea întocmirii 
procesului-verbal cu privire la contravenție și studiind procesul-verbal cu privire la contravenție, 
prin prisma art.443 din Codul Contravențional, se atestă că agentul constatator la întocmirea 
procesului-verbal a admis derogări de la prevederile art.443 din Codul Contravențional, or deși 
în procesul-verbal cu privire la contravenție este mențiunea că a fost întocmit în prezența 
persoanei, nu este clar de ce lipsește semnătura persoanei în a cărei privință a fost întocmit 
procesul-verbal, în acest sens nefiind indicat dacă persoana a refuzat să semneze procesul-verbal 
sau semnătura lipsește din alte motive.
La caz, reține că întocmirea procesului-verbal cu privire la contravenție în prezența 
făptuitorului și refuzul acestuia de a semna, urmează a fi confirmat prin semnătura cel puțin a 
unui martor, în corespundere cu prevederile art.443 alin.(6) din Codul Contravențional.
Mai indică că în procesul-verbal nu este indicat: ce fapta contravențională a fost săvârșită, ce 
suma exactă a primit, de la cine și pentru ce anume, cum a stabilit locul săvârșirii??? Lipsește 
martorul care ar confirma refuzul semnării procesului-verbal, or acest proces-verbal a fost 
încheiat în lipsa persoanei.
Mai mult, nu sunt prezentate probe că contestatara a avut instalată aplicația "PSB", nu sunt 
probe că aceasta aplicația aparține "Promsveazibank" din Federația Rusă, nu sunt probe că 
contestatara are deschise conturile bancare în această bancă, nu sunt probe că a avut loc transfer 
și în ce sumă, nu se menționează și nu este nici o probă că contestatara a influențat pe cine sau 
cineva a influențat contestatara și cum anume, pentru ce și dacă aceasta influență a avut loc și 
când.
Lipsește procesul-verbal privind cercetarea la fața locului și cercetarea telefonului mobil al 
contestatarului, cum a fost stabilit locul săvârșirii faptei în lipsa constatării timpului săvârșirii.
Mai mult ca atât, probele prezentate de către agentul constatator (ordonanțe, încheieri și 
altele) sunt în copii neautentificate, ori alte probe sunt fără semnătura persoanei responsabile și 
fără dată, fără indicarea instituției emitente.
Agentul constatator a presupus că contestatara a avut instalată în telefonul său mobil 
aplicația PSB, însă în lipsa conținutului SMS-ului sau altora comunicații ce ar confirma 
acceptarea banilor, nu-i suficient de a acuza persoana de comiterea contravenției prevăzute de 
art.47¹ alin.(1) Cod Contravențional.
Contravenienta Artîșciuc Tatiana fiind legal citată (f.d.32, 45), în ședința de judecată nu s-a 
prezentat, nu a comunicat motivul neprezentării și nu a solicitat examinarea cauzei în absența sa.
Apărătorul contravenientei Lunga Dmitri a susținut contestația și a solicitat admiterea 
acesteia pe motivele invocate. 
În ședința de judecată de examinare a contestației agentul constatator șeful SP-3 al IP 
Ciocana al DP mun. Chișinău, Curajos Sergiu fiind legal citat (f.d.31, 40, 42), nu s-a prezentat, 
însă printr-o cerere depusă prin intermediul poștei electronice a instanței la data de 11.11.2025, a 
solicitat examinarea cauzei în absența sa (f.d.47).
Potrivit art.455 alin.(2) și (3) Cod Contravențional, prezența agentului constatator sau, după 
caz, a procurorului, în cazul în care acesta este parte în cauza contravențională, la ședința de 
judecare a cauzei contravenționale este obligatorie. Absența agentului constatator sau, după caz, 
a procurorului, citați în conformitate cu legislația, fără motiv întemeiat și fără înștiințarea 
prealabilă a instanței, nu împiedică judecarea cauzei contravenționale și permite aplicarea 
acestuia a unei amenzi judiciare de către instanța de judecată, în conformitate cu art.201 din 
Codul de procedură penală. Neprezentarea în ședință a făptuitorului sau a victimei, legal citate, 
fără motive întemeiate nu împiedică judecarea cauzei contravenționale.
În subsidiar, instanţa mai precizează că în partea ce ține de citarea participanților, este 
pertinentă şi jurisprudenţa CtEDO, care în cauza Ponomariov împotriva Ucrainei a evidenţiat că 
ţine de obligaţia părţilor de a se interesa, la intervale rezonabile, de stadiul procesului de care ele 
au cunoştinţă, iar mai mult, Curtea reaminteşte că un stat nu poate fi considerat răspunzător 
atunci când o parte, citată legal şi informată despre obiectul cauzei, renunţă, în mod expres, la 
dreptul de a se prezenta în instanță şi de a se apăra (cauza Poitrimol împotriva Franţei, hotărârea 
din 23 noiembrie 1993, § 31), or atitudinea reclamanților ar echivala cu o renunțare la dreptul de 
a apărea în instanţă, sau acordul de examinare a cauzei în baza materialului existent.
La fel, instanța de judecată reține că comunicarea actelor judiciare, în măsura în care este un 
act de comunicare între organul judiciar și părți, are loc pentru a permite părților, dacă e cazul, să 
declare recurs (Diaz Ochoa împotriva Spaniei, 22 iunie 2006, §48, și SC "Raissa M. Shipping" 
SRL împotriva României, 8 ianuarie 2013, §30) şi respectiv, instanțele trebuie să întreprindă tot 
posibilul care într-un mod rezonabil să citeze părțile și să se asigure că acestea sunt la curent cu 
procedurile la care participă (Ovuș împotriva Turciei, 13 octombrie 2009, §48).
Prin urmare, instanța de judecată a întreprins toate măsurile prevăzute de lege pentru a 
asigura dreptul participanților la proces la participarea efectivă la examinarea cauzei, întru 
respectarea unui proces echitabil, dar acestea nu s-au prezentat în instanța de judecată, în pofida 
înştiinţării despre modalitatea, locul şi timpul examinării cauzei.
Având în vedere că în ședința de judecată agentul constatator și făptuitoarea nu s-au 
prezentat, deși au fost citați legal, instanța a considerat posibilă examinarea cauzei 
contravenționale în lipsa acestora.
Cercetând probele în ședința de judecată, instanța a ajuns la concluzia de a admite 
contestația ca fiind întemeiată, de a anula procesul-verbal cu privire la contravenție și decizia de 
sancționare, și de a înceta procesul contravențional din considerentele ce succed.
Potrivit art.395 alin.(1) pct.2 Cod Contravențional, instanța de judecată judecă contestațiile 
împotriva hotărârilor autorităților competente să soluționeze cauzele contravenționale.
Conform art.448 alin.(1) Cod Contravențional, contravenientul, victima sau reprezentantul 
acestora, procurorul, dacă este parte în cauza contravențională, în cazul în care nu sânt de acord 
cu decizia agentului constatator sau în cazul în care aceasta a fost emisă cu încălcarea normelor 
procesuale stabilite de prezentul cod, sânt în drept să conteste decizia emisă asupra cauzei 
contravenționale. Termenul de contestare a deciziei agentului constatator este de 15 zile de la 
data emiterii acesteia sau, pentru părțile care nu au fost prezente la ședința de examinare a cauzei 
contravenționale, de la data înmânării copiei de pe decizia respectivă în condițiile art.447 1 
alin.(8).
În ședința de judecată s-a constatat că prin procesul-verbal cu privire la contravenție 
nr.MAI06 835961 din 12.04.2025 Artîșciuc Tatiana a fost recunoscută vinovată de comiterea 
contravenției prevăzute la art.47¹ alin.(1) Cod Contravențional, fiindu-i aplicată sancțiunea 
amenda în mărime de 750 unități convenționale, ceea ce constituie suma de 37 500 lei.
Din materialele dosarului rezultă că procesul-verbal cu privire la contravenție a fost întocmit 
în prezența persoanei, procesul-verbal cu privire la contravenție și decizia de sancționare au fost 
adoptate 12.04.2025, expediate contravenientei la 16.04.2025, contestația a fost depusă și 
înregistrată la data de 24.04.2025 cu numărul de intrare 2166, fapt confirmat prin ștampila 
Inspectoratului de Poliție Ciocana, astfel că contestația este înaintată în termenul prevăzut de 
lege.
Instanța de judecată menționează că potrivit art.381 alin.(2) Cod Contravențional, orice 
persoană are dreptul la examinarea și la soluționarea cauzei sale în mod echitabil, în termen 
rezonabil, de către o instanță independentă, imparțială, legal constituită, care să acționeze în 
conformitate cu prezentul cod, iar în conformitate cu alin.(4), autoritatea competentă să 
soluționeze cauza contravențională are obligația de a lua toate măsurile prevăzute de lege pentru 
cercetarea sub toate aspectele, completă și obiectivă, a circumstanțelor cauzei, de a evidenția atât 
circumstanțele care dovedesc vinovăția persoanei, cât și cele care dezvinovățesc persoana în a 
cărei privință a fost pornit proces contravențional, precum și circumstanțele atenuante sau 
agravante.
Aceste norme statuează obligativitatea de respectare a tuturor drepturilor și libertăților 
persoanei învinuite, inclusiv dreptul la apărare. Această garanție rezidă din art.6 al Convenției 
Europene pentru Apărarea Drepturilor Omului și a Libertăților Fundamentale – dreptul a un 
proces echitabil, precum și din art.378 alin.(1) Cod Contravențional - în procesul 
contravențional, autoritatea competentă să soluționeze cauza contravențională este obligată să 
asigure părților și altor participanți la proces deplina exercitare a drepturilor procesuale în 
condițiile prezentului cod.
Potrivit art.7 Cod Contravențional, persoana poate fi sancționată numai pentru contravenția 
în a cărei privință este dovedită vinovăția sa, cu respectarea normelor prezentului cod, iar art.375 
alin.(3) al codului stabilește faptul că concluziile despre vinovăția persoanei în săvârșirea 
contravenției  nu pot fi întemeiate pe presupuneri. Toate dubiile în probarea învinuirii care nu pot 
fi înlăturate în condițiile prezentului cod, se interpretează în favoarea persoanei în a cărei privință 
a fost pornit proces contravențional.
În corespundere cu art.442 alin.(1) Cod Contravenţional, procesul-verbal cu privire la 
contravenţie este un act prin care se individualizează fapta ilicită şi se identifică făptuitorul. 
Procesul-verbal se încheie de agentul constatator pe baza constatărilor personale şi a probelor 
acumulate, în prezenţa făptuitorului sau în absenţa lui.
În ședința de judecată s-a constatat că prin procesul-verbal cu privire la contravenție 
nr.MAI06 835961 și decizia asupra cauzei contravenționale din 12.04.2025, Artîșciuc Tatiana a 
fost recunoscută vinovată de comiterea contravenției prevăzute la art.47¹ alin.(1) Cod 
Contravențional, fiindu-i aplicată sancțiunea amenda în mărime de 750 unități convenționale.
Din procesul-verbal cu privire la contravenție nr.MAI06 835961 din 12.04.2025, rezultă că 
întocmirea actului a avut loc în prezența făptuitoarei Artîșciuc Tatiana. 
În conformitate cu art.443 alin.(1) Cod Contravenţional, procesul-verbal cu privire la 
contravenţie va cuprinde: 
a) data (ziua, luna, anul) şi locul încheierii; 
b) calitatea, numele şi prenumele agentului constatator, denumirea autorităţii pe care o 
reprezintă; 
c) numele, prenumele, domiciliul, ocupaţia contravenientului, datele din buletinul lui de 
identitate, iar în cazul persoanei juridice, denumirea, sediul, codul ei fiscal, datele persoanei 
fizice care o reprezintă; 
d) fapta contravenţională, locul şi timpul săvârşirii ei, circumstanţele cauzei care au 
importanţă pentru stabilirea faptelor şi consecinţelor lor juridice, evaluarea eventualelor pagube 
cauzate de contravenţie; 
e) încadrarea juridică a faptei, norma materială contravenţională şi indiciile calificative ale 
elementelor constitutive ale contravenţiei; 
f) aducerea la cunoştinţa contravenientului şi a victimei a drepturilor şi obligaţiilor lor 
prevăzute la art.384 şi 387; 
g) obiecţiile şi probele pe care contravenientul le aduce în apărarea sa, precum şi obiecţiile şi 
probele victimei.
Urmare, instanța constată că la întocmirea procesului-verbal cu privire la contravenţie 
nr.MAI06 835961 din 12.04.2025, agentul constatator a ignorat cerințele art.443 alin.(1) lit.d) 
Cod Contravențional, indicând abstract și incert fapta contravențională, și anume "la data de 
01.01.2024, la ora 00:00 min., aflându-se în ***** a comis coruperea electorală pasivă", or, 
este de menționat că art.47 1 în Codul Contravențional a fost introdus prin Legea nr.230 din 
31.07.2024, care a intrat în vigoare din 15.08.2024, prin urmare, la data indicată în procesul-
verbal cu privire la contravenţie ca fiind data comiterii faptei, legislația nu prevedea o atare 
contravenție. 
De asemenea, se atestă că agentul constatator nu a specificat prin care acțiuni concrete 
Artîșciuc Tatiana a comis fapta imputată, or, la descrierea faptei contravenționale acesta a 
indicat: "a comis fapta contravențională 1. – al Regulamentului Circulației Rutiere ce se 
sancționează în conformitate cu prevederile art. Coruperea electorală pasivă al Codului 
Contravențional".
Consecutiv, agentul constatator contrar cerințelor art.443 alin.(1) lit.d) Cod Contravențional, 
la descrierea faptei contravenționale a menționat că fapta a fost comisă cu un mijloc de transport 
cu ignorarea prevederilor Codului Contravențional, circumstanțe care efectiv nu au tangență cu 
prevederile art.47¹ Cod Contravențional.
Subsecvent, se atestă că agentul constatator a ignorat prevederile alin.(5) și (6) ale art.443 
Cod Contravențional, care stipulează că procesul-verbal se semnează pe fiecare pagină de 
agentul constatator, de persoană în a cărei privinţă a fost pornit procesul contravențional şi de 
victimă când există. În cazul în care constatarea contravenției este de competența unui organ 
colegial, procesul-verbal cu privire la contravenție se încheie de către președintele organului 
colegial sau de către un membru ales cu votul majorității membrilor prezenți la ședința în al cărei 
cadru are loc constatarea faptei ori desemnat de către președintele acestei ședințe şi se semnează 
de către toţi membrii prezenți la ședință. Faptul absenței persoanei în a cărei privință a fost pornit 
procesul contravențional ori al refuzului acesteia de a semna procesul-verbal se consemnează în 
procesul-verbal şi se certifică prin semnătura cel puțin a unui martor, indicându-se și datele de 
identitate ale acestuia (numele, prenumele, adresa de domiciliu şi numărul de telefon).  
La caz, instanța de judecată constată că deși în procesul-verbal cu privire la contravenție 
nr.MAI06 835961 din 12.04.2025 agentul constatator a indicat mențiunea "prezența persoanei", 
se atestă că la rubricile nr.17 și 18 ale procesul-verbal cu privire la contravenție lipsește 
nemijlocit semnătura acesteia, fiind indicată mențiunea "în absență", mențiuni care se contrazic 
complet, nefiind astfel posibil de stabilit dacă Artîșciuc Tatiana a fost prezentă la momentul 
întocmirii procesului-verbal cu privire la contravenție. 
Mai mult, instanța atestă că exemplarul 2 al procesului-verbal cu privire la contravenție 
nr.MAI06 835961 din 12.04.2025, care a fost expediat făptuitoarei Artîșciuc Tatiana nu a fost 
semnat de către agentul constatator, fapt care duce la nulitatea acestuia. 
Conform art.375 Cod Contravențional, persoana acuzată de săvârșirea unei contravenții se 
consideră nevinovată atâta timp cât vinovăţia sa nu este dovedită în modul prevăzut de prezentul 
cod. Nimeni nu este obligat să dovedească nevinovăția sa. Concluziile despre vinovăția persoanei 
în săvârșirea contravenției nu pot fi întemeiate pe presupuneri. Toate dubiile în probarea 
învinuirii care nu pot fi înlăturate în condiţiile prezentului cod se interpretează în favoarea 
persoanei în a cărei privinţă a fost pornit proces contravenţional.
Respectiv, deficiențele constatate la întocmirea procesului-verbal cu privire la contravenție, 
în opinia instanţei afectează esenţial fondul cauzei, acestea fiind semnificant în raport cu cauza 
cercetată, care în ansamblu cu alte încălcări, explicate de instanţă infra, sunt apreciate drept 
încălcări grave ale prevederilor legii contravenţionale şi ale drepturilor acuzatului 
contravenţional, or instanţa consideră că o omisiune gravă se atestă la materialele cauzei prin 
lipsa unei argumentări legale a constatării faptei.
Încălcările constatate pot afecta esențial fondul cauzei în măsura în care acest fapt nu poate 
fi înlăturat de către instanța de judecată (ceea ce rezultă din interpretarea sistemică a art.445 și 
art.461 din Codul Contravențional).
Art.461 Cod Contravențional al RM stabilește că în cazul în care pe parcursul judecării 
cauzei se constată vreunul din temeiurile prevăzute la art.441 și 445, instanța încetează procesul 
contravențional. 
Conform prevederilor art.445 alin.(1) Cod Contravențional al RM, neconsemnarea în 
procesul-verbal cu privire la contravenţie a menţiunilor privind numele, prenumele şi funcţia 
agentului constatator, numele, prenumele, data (ziua, luna, anul) întocmirii procesului-verbal, 
seria şi numărul actului de identitate şi numărul de identificare personal (IDNP) sau datele de 
identificare din buletinul de identitate provizoriu ale făptuitorului care renunţă la numărul de 
identificare personal şi la evidenţa automatizată în Registrul de stat al populaţiei, iar în cazul 
persoanei juridice – lipsa denumirii şi a sediului acesteia, a circumstanţelor comiterii şi încadrării 
juridice a faptei contravenţionale săvârșite şi a datei comiterii acesteia, a semnăturii agentului 
constatator sau a martorului asistent, în cazul refuzului contravenientului de a semna, atrage 
nulitatea absolută a procesului-verbal.
Prin urmare, în şedinţa de judecată s-a stabilit cu certitudine că procesul-verbal cu privire la 
contravenție nr.MAI06 835961 și decizia de sancționare din 12.04.2025 contravine rigorilor 
legale, motiv pentru care urmează a fi anulat.
Reieșind din motivele de fapt și de drept mai sus constatate, instanța a ajuns la concluzia de 
a admite din alte motive contestația lui Artîșciuc Tatiana, a anula procesul-verbal cu privire la 
contravenție nr.MAI06 835961 și decizia asupra cauzei contravenționale din 12.04.2025 și a 
înceta procesul contravențional în cauza respectivă.
Urmare, în temeiul art.art.425, 441, 443, 445, 448, 461-462 Cod Contravențional al RM,  
instanța de judecată, - 
H o t ă r ă ș t e:
Se admite contestația depusă de Artîșciuc Tatiana împotriva procesului-verbal cu privire la 
contravenție nr.MAI06 835961 și a deciziei asupra cauzei contravenționale din 12.04.2025.
Se anulează procesul-verbal cu privire la contravenție nr.MAI06 835961 și decizia asupra 
cauzei contravenționale din 12.04.2025, prin care Artîșciuc Tatiana a fost recunoscută vinovată 
de săvârșirea contravenției prevăzute la art.47¹ alin.(1) Cod Contravențional, fiindu-i aplicată 
pedeapsa contravențională amendă în mărime de 750 unități convenționale, echivalentul sumei 
de 37 500 lei.
Se încetează procesul contravențional intentat împotriva lui Artîșciuc Tatiana din motivul 
nulității procesului-verbal cu privire la contravenție.
Hotărârea poate fi atacată cu recurs în termen de 15 zile la Curtea de Apel Centru prin 
intermediul Judecătoriei Chișinău (sediul Buiucani).
        Președintele ședinței,
         Judecător                                                                 Vasilisa Muntean