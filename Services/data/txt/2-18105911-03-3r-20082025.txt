Prima instanță: Judecătoria Orhei, sediul central (judecător: Balan Alina)
dosarul nr.3r-83/25 (nr.2-18105911-03-3r-20082025)
C U R T E A   D E   A P E L   N O R D
Colegiul civil şi de contencios administrativ
D E C I Z I E
12 decembrie 2025                                                                                                mun.Bălţi
Instanța compusă din:
Președintele completului, judecător                                                          Elena Grumeza 
Judecătorii                          Natalia Costaș și Svetlana Ghercavii
examinând, fără participarea părților, recursul declarat de Harea Nina prin 
intermediul avocatului Harea Dumitru împotriva încheierii judecătoriei Orhei, sediul 
central, din 31 iulie 2025, prin care s-a respins cererea depusă de executorul judecătoresc 
Butucea Ion, privind explicarea dispozitivului hotărârii judecătoriei Orhei, sediul 
Telenești, din 02.10.2019, emis la cererea de chemare în judecată înaintată de către Harea 
Nina către Primăria și Consiliul comunal Seliște, privind obligarea furnizării actelor, 
încasarea prejudiciului moral și a cheltuielilor de asistență juridică,
C O N S T A T Ă :
Poziția instanței de fond: 
La 26 mai 2025, executorul judecătoresc Butucea Ion s-a adresat cu cerere în 
instanța de judecată solicitând explicarea dispozitivului hotărârii judecătoriei Orhei, 
sediul Telenești, din 02.10.2019, în dosarul nr.3CA-37/2019 (38-3-7426-24082018), la 
cererea de chemare în judecată înaintată de către Harea Nina către Primăria și Consiliul 
comunal Seliște, privind obligarea furnizării actelor, încasarea prejudiciului moral și a 
cheltuielilor de asistență juridică.
În motivarea cererii executorul judecătoresc a invocat că, prin hotărârea 
judecătoriei Orhei, sediul Telenești, din 02.10.2019, a fost admisă parțial cererea de 
chemare în judecată înaintată de Harea Nina către Primăria și Consiliului comunal 
Seliște, privind obligarea furnizării actelor, încasarea prejudiciului moral și a cheltuielilor 
de asistență juridică. Astfel, s-a obligat Primăria și Consiliul comunal Seliște de a elibera 
Ninei Harea copia actelor care atestă atribuirea în proprietate a terenului cu suprafața de 
10 ari, amplasat în comuna *****.  De asemenea, s-a încasat de la Primăria comunei 
Seliște în beneficiul Ninei Harea suma în mărime de 700 lei, cu titlu de prejudiciu moral. 
S-a încasat de la Consiliul comunal Seliște în beneficiul Ninei Harea suma în mărime de 
700 lei, cu titlu de prejudiciu moral. S-a încasat de la Primăria comunei Seliște și 
Consiliul comunal Seliște în beneficiului Ninei Harea suma în mărime de 3 000 lei, cu 
titlu de cheltuieli de asistență juridică.
Drept urmare, prin încheierea executorului judecătoresc Butucea Ion din 
30.01.2020, a fost intentată procedura de executare în privința actului judecătoresc sus 
menționat.
Deci, în temeiul mai multor somații expediate în adresa debitorilor vizați în actul 
judecătoresc, ultimii o perioadă mai bine de 5 ani, sub diferite pretexte inventate, au 
refuzat să execute hotărârea instanței de judecată. Iar, prin scrisoarea nr. 98 din 
15.04.2025 expediată de Primarul com.Selişte – Tudor Raevschi, s-a menționat că, 
debitorii sânt în imposibilitate de a o executa din motiv că nu dețin niciun act care atestă 
atribuirea în proprietate a terenului cu suprafața de 10 ari, amplasat în som.Selişte, r-nul 
Orhei, pe numele Harea Nina.
Totodată a subliniat că, din spusele creditorului Harea Nina, în procesul de 
examinare a acțiunii înaintate, a fost audiat în calitate de martor inginerul cadastral al 
comunei care a activat încă din perioada anilor 1990, când a fost atribuit acest teren 
creditorului, care a confirmat în mod expres că terenul în cauză a fost atribuit anterior 
doamnei Harea Nina, reieșind din documentația care se păstrează la autoritatea publică 
locală. Această împrejurare, coroborată cu dispozitivul hotărârii, denotă că atribuirea a 
avut loc, motiv pentru care se impune clarificarea modalității concrete prin care 
autoritățile debitoare urmează să execute hotărârea – inclusiv, după caz, prin 
reconstituirea actului sau emiterea unui nou act echivalent.
La caz, remarcă faptul că, din spusele creditorului există suspiciuni rezonabile, că 
debitorii se eschivează în mod evident de la executarea hotărârii, invocând lipsa actelor, 
deși instanța a reținut în proces, inclusiv prin declarația inginerului cadastral, că terenul a 
fost atribuit doamnei Harea Nina. Astfel, pretinsa lipsă fizică a unui act nu poate justifica 
refuzul de executare, ci impune o interpretare funcțională a hotărârii, care să permită fie 
identificarea în arhive, fie reconstituirea actului, fie emiterea unui act echivalent ce 
permite valorificarea dreptului recunoscut de instanță. Hotărârea trebuie interpretată 
astfel încât să nu rămână iluzorie. Din moment ce există o hotărâre judecătorească 
irevocabilă pusă în executare conform procedurii instituite de Codul de executare al RM 
care nu a fost contestată de debitori în instanța ierarhic superioară, acceptând-o şi 
recunoscând valabilitatea, temeinicia şi legalitatea acesteia, este evident că instanța a 
reținut implicit - pe baza declarației inginerului cadastral – că terenul a fost atribuit Ninei 
Harea. Prin urmare, obligația impusă autorităților (eliberarea copiei actelor) se bazează 
pe o realitate juridică constatată în proces.
Consideră că, eschivarea debitorilor menționată de creditorul Harea Nina, care 
invocă lipsa actelor, în contextul în care instanța a constatat că terenul a fost atribuit, 
demonstrează clar că executarea hotărârii este blocată artificial, printr-o interpretare 
formalistă şi evazivă a obligației impuse de instanță, şi pe cale de consecință este 
necesară intervenția instanței pentru a clarifica modul de aplicare concretă a dispozițiilor 
din hotărâre, astfel încât dreptul recunoscut reclamantei să nu rămână iluzoriu.
În pofida celor învederate supra, solicită explicarea hotărârii judecătoriei Orhei, 
sediul Teleneşti, nr.3CA-37/2019, din 02.10.2019, a ordinii şi modului ei de executare în 
partea ce ține de „Se obligă Primăria şi Consiliul comunal Selişte de a elibera Ninei 
Harea copia actelor care atestă atribuirea în proprietate a terenului cu suprafața de 10 
ari, amplasat în comuna Selişte, raionul Orhei”.
Prin încheierea judecătoriei Orhei, sediul central, din 31 iulie 2025, s-a respins 
cererea depusă de executorul judecătoresc Butucea Ion privind explicarea dispozitivului 
hotărârii judecătoriei Orhei, sediul Telenești, din 02.10.2019, emis la cererea de chemare 
în judecată înaintată de către Harea Nina către Primăria com.Seliște, Consiliul comunal 
Seliște, privind obligarea furnizării actelor, încasarea prejudiciului moral și a cheltuielilor 
de asistență juridică.
Solicitarea recurentului:
Nefiind de acord cu soluția instanței de fond, la 04.08.2025, Harea Nina prin 
intermediul avocatului Harea Dumitru a contestat-o cu recurs, solicitând admiterea 
acestuia, casarea încheierii judecătoriei Orhei, sediul central din 31.07.2025, cu 
restituirea cauzei în primă instanță pentru rejudecarea problemei soluționate prin 
încheierea contestată.
Termenul de declarare a recursului:
Conform art.242 Codul administrativ, recursul împotriva încheierii judecătorești 
se depune motivat la instanța de judecată care a emis încheierea contestată în termen de 
15 zile de la notificarea încheierii judecătorești, dacă legea nu stabilește un termen mai 
mic. Instanța de judecată care a emis încheierea contestată transmite neîntârziat recursul 
împotriva încheierii judecătorești împreună cu dosarul judiciar instanței competente să 
soluționeze recursul.
Instanța de recurs constată că, încheierea supusă recursului a fost emisă la 
31.07.2025 (f.d.127), și expediată părților la 01.08.2025 prin intermediul poștei 
electronice (f.d.131), iar la 04.08.2025 avocatul Harea Dumitru în interesele lui Harea 
Nina a contestat cu recurs soluția instanței de fond (f.d.133). Drept urmare, Colegiul 
judiciar conchide că recursul este declarat în termenul stabilit de lege.
Argumentele părților:
În motivarea recursului, avocatul Harea Dumitru în interesele recurentei Harea 
Nina și-a exprimat dezacordul cu soluția instanței de fond, considerând-o neîntemeiată și 
pasibilă casării; totodată reiterând argumentele cererii formulate de executorul 
judecătoresc privind explicarea dispozitivului hotărârii. Suplimentar a menționat că,  
instanța de fond a respins în mod nejustificat cererea executorului judecătoresc de 
explicare a dispozitivului hotărârii, fără a examina temeinic scopul şi fundamentul 
acesteia, deși din conținutul cererii rezultă clar necesitatea unei intervenții explicative 
asupra modalității de executare a unei hotărâri definitive. Mai mult, dispozitivul hotărârii 
din 02.10.2019, este formulat într-un mod laconic, instanța limitându-se doar la obligarea 
autorităților debitoare să elibereze copia actelor privind atribuirea terenului, fără a detalia 
modalitatea concretă de executare, în condițiile în care instanța a audiat în proces un 
martor inginer cadastral care a confirmat existența actelor în evidențele autorității locale; 
se invocă pretinsa lipsă fizică a actelor, în pofida recunoașterii atribuirii terenului. 
Consideră că, instanța de fond a confundat natura cererii de explicare cu o revizuire a 
fondului, apreciind în mod eronat că nu există contradicții sau neclarități, deși esența 
cererii era tocmai de a preveni blocarea executării unei hotărâri definitive prin refuzul 
debitorilor de a coopera. Prin urmare, refuzul instanței inferioare de a explica hotărârea 
riscă să facă iluzoriu dreptul consacrat în favoarea recurentei, în contradicție cu 
principiile echității, efectivității şi securității raporturilor juridice consacrate atât în 
jurisprudența națională, cât şi în cea a Curții Europene a Drepturilor Omului. În atare 
împrejurări, instanța de recurs urmează să intervină în soluția primei instanțe întrucât 
încheierea pronunțată de judecătoria Orhei, sediul central, din 31 iulie 2025, este afectată 
de erori de drept şi de raționament judiciar, ce au condus la respingerea nejustificată a 
unei cereri întemeiate în fapt şi în drept.
Comunicarea actelor:
La 05 septembrie 2025, Colegiul civil a notificat intimații, despre depunerea 
recursului, oferindu-le un termen până la 19.09.2025 pentru prezentarea referinței și 
probelor suplimentare (f.d.138).
Intimații Primăria și Consiliul com.Seliște și executorul judecătoresc Butucea Ion, 
nu au făcut uz de drepturile sale procedurale și nu au prezentat referință pe marginea 
cererii de recurs.
Aprecierea instanței de recurs:
Verificând temeiurile invocate în cererea de recurs în raport cu încheierea 
contestată și normele legale relevante speței, Colegiul civil și de contencios administrativ 
al Curții de Apel Nord consideră recursul neîntemeiat din următoarele considerente.
Conform art.243 alin.(1) lit.b) Codul administrativ, examinând recursul împotriva 
încheierii judecătorești, instanța adoptă una dintre următoarele decizii: respinge 
recursul.
Potrivit art.241 alin.(3) Codul administrativ, pentru contestarea cu recurs a 
încheierilor judecătorești se aplică corespunzător prevederile cap. III din cartea a treia, 
dacă din prevederile prezentului capitol nu rezultă altceva.
În conformitate cu prevederile art.194 alin.(1) Codul administrativ, în procedura 
în prima instanță, în procedura de apel și în procedura de examinare a recursurilor 
împotriva încheierilor judecătorești se soluționează din oficiu probleme de fapt și de 
drept.
Conform art.219 Codul administrativ, (1) Instanța de judecată este obligată să 
cerceteze starea de fapt din oficiu în baza tuturor probelor legal admisibile, nefiind 
legată nici de declarațiile făcute, nici de cererile de solicitare a probelor înaintate de 
participanți. (2) Instanța de judecată depune eforturi pentru înlăturarea greșelilor de 
formă, explicarea cererilor neclare, depunerea corectă a cererilor, completarea datelor 
incomplete și pentru depunerea tuturor declarațiilor necesare constatării și aprecierii 
stării de fapt. Instanța de judecată indică asupra aspectelor de fapt și de drept ale 
litigiului care nu au fost discutate de participanții la proces. (3) Instanța de judecată nu 
are dreptul să depășească limitele pretențiilor din acțiune, însă, totodată, nu este legată 
de textul cererilor formulate de participanții la proces. (4) Instanța de judecată poate 
avea o discuție juridică cu participanții la proces sau poate da în scris indicații cu 
privire la situația de drept a cauzei examinate. 
Probatoriul cauzei denotă faptul că, la data de 22.08.2018, Harea Nina s-a adresat 
cu cerere de chemare în judecată către Primăria și Consiliul com.Seliște, r-nul Orhei, 
solicitând obligarea pârâților de a elibera copia actelor care atestă atribuirea în proprietate 
a terenului cu suprafața de 10 ari, amplasat în com.Seliște, r-nul Orhei, cu destinație de 
grădină; la fel, a solicitat încasarea solidară a sumei de 5000 lei cu titlu de prejudiciu 
moral, precum și a tuturor cheltuielilor de judecată care vor fi suporte în legătură cu 
examinarea prezentei spețe, (f.d.3).
Prin hotărârea judecătoriei Orhei, sediul Telenești, din 02.10.2019, s-a admis 
parțial cererea de chemare de chemare în judecată înaintată de Harea Nina către Primăria 
și Consiliului comunal Seliște, privind obligarea furnizării actelor, încasarea prejudiciului 
moral și a cheltuielilor de asistență juridică.
- s-a obligat Primăria și Consiliul comunal Seliște de a elibera Ninei Harea copia 
actelor care atestă atribuirea în proprietate a terenului cu suprafața de 10 ari, amplasat în 
comuna *****;  
- s-a încasat de la Primăria comunei Seliște în beneficiul Ninei Harea, suma în 
mărime de 700 lei, cu titlu de prejudiciu moral. 
- s-a încasat de la Consiliul comunal Seliște în beneficiul Ninei Harea, suma în 
mărime de 700 lei, cu titlu de prejudiciu moral. 
- s-a încasat de la Primăria comunei Seliște și Consiliul comunal Seliște în 
beneficiului Ninei Harea, suma în mărime de 3 000 lei, cu titlu de cheltuieli de asistență 
juridică, (f.d.75).
Ulterior, la 30.01.2020, Harea Nina prin intermediul avocatului Harea Dumitru s-a 
adresat cu cerere către executorul judecătoresc privind intentarea procedurii de executare 
(f.d.101), iar prin încheierea executorului judecătoresc Butucea Ion din 30.01.2020, s-a 
primit spre executare și s-a intentat procedura de executare în privința actului 
judecătoresc sus menționat, (f.d.105).
Relevant este și faptul că executorul judecătoresc în repetate rânduri a somat 
debitorii referitor la executarea documentului executoriu, însă prin scrisoarea nr.98 din 
15.04.2025 expediată de Primarul com.Selişte – Tudor Raevschi, s-a menționat că, 
debitorii sânt în imposibilitate de a o executa din motiv că nu dețin niciun act care atestă 
atribuirea în proprietate a terenului cu suprafața de 10 ari, amplasat în som.Selişte, r-nul 
Orhei, pe numele Harea Nina, (f.d.118).
Astfel, la data de 26.05.2025, executorul judecătoresc Butucea Ion s-a adresat cu 
prezenta cerere în instanța de judecată solicitând explicarea hotărârii judecătoriei Orhei, 
sediul Teleneşti, nr.3CA-37/2019, din 02.10.2019, a ordinii şi modului ei de executare în 
partea ce ține de „Se obligă Primăria şi Consiliul comunal Selişte de a elibera Ninei 
Harea copia actelor care atestă atribuirea în proprietate a terenului cu suprafața de 10 
ari, amplasat în comuna Selişte, raionul Orhei”, (f.d.99).
Potrivit art.195 din Codul administrativ, procedura acțiunii în contenciosul 
administrativ se desfășoară conform prevederilor prezentului cod. Suplimentar se aplică 
corespunzător prevederile Codului de procedura civilă, cu excepția art.169–171.
Conform art.251 Cod de procedură civilă, (1) dacă sânt necesare explicații 
referitor la sensul, extinderea sau aplicarea dispozitivului hotărârii sau dacă hotărârea 
cuprinde dispoziții contradictorii, instanța emitentă, la cererea participanților la proces 
sau a executorului judecătoresc, dă explicații asupra dispozitivului ori omite dispozițiile 
contradictorii fără a modifica cuprinsul hotărârii. (2) Explicarea hotărârii este 
admisibilă dacă nu a fost executată şi nu a expirat termenul de executare silită. (3) 
Explicarea hotărârii se face în ședință de judecată. Participanților la proces li se 
comunică locul, data şi ora ședinței. Neprezentarea lor însă nu împiedică explicarea 
hotărârii. (4) Încheierea judecătorească privind explicarea hotărârii se supune 
recursului.
La rândul său, Colegiul judiciar remarcă faptul că, participanții la proces, care au 
un interes legitim să înțeleagă exact ce a decis instanța sunt în drept de a solicita 
explicații dacă sensul, extinderea (amploarea) sau aplicarea practică a dispozitivului este 
neclară sau ambiguă. Această posibilitate este reglementată de Codul de procedură civilă. 
Articolul relevant stipulează că, dacă sunt necesare explicații referitor la sensul, 
extinderea sau aplicarea dispozitivului hotărârii, instanța emitentă dă aceste explicații.
Iar, scopul unic este de a clarifica aspectele ambigue ale dispozitivului (partea 
finală, obligatorie, care conține soluția instanței), fără a schimba fondul sau soluția 
propriu-zisă a cauzei. Instanța nu poate reveni asupra a ceea ce a judecat, ci doar explică 
ce a intenționat să dispună inițial.
Adică, la examinarea cererii de explicare a hotărârii nu se pot discuta împrejurări 
care ar repune în discuție o hotărâre judecătorească irevocabilă, deoarece acest fapt 
contravine direct autorității lucrului judecat. Obiectul explicării unei hotărâri 
judecătorești se poate referi doar la înțelesul hotărârii, limitele și modalitatea executării 
prestațiilor, precum și la cercul persoanelor vizate prin hotărâre.
În această ordine de idei, urmează a fi învederat că în motivarea cererii sale, 
executorul judecătoresc invocă faptul că, debitorii sub diferite pretexte refuză să execute 
hotărârea instanței de judecată din motiv că autoritatea publică nu deține nici un act care 
ar atesta atribuirea în proprietate a terenului cu suprafața de 10 ari, amplasat în comuna 
*****.
Prin urmare, argumentele invocate de executorul judecătoresc Butucea Ion privind 
explicarea dispozitivului hotărârii cu referire la imposibilitatea executării documentului 
executoriu, deoarece debitorii procedurii de executare se eschivează de la executarea 
acestuia, nu sunt prevăzute de art.251 alin.(1) Cod de procedură civilă.
Drept urmare, instanța de fond corect a respins cererea executorului judecătoresc 
Butucea Ion privind explicarea dispozitivului hotărârii judecătoriei Orhei, sediul 
Telenești, din 02.10.2019, în dosarul nr.3CA-37/2019 (38-3-7426-24082018), emis pe 
marginea cererii de chemare în judecată formulată de Harea Nina către Primăria și 
Consiliul comunal Seliște, privind obligarea furnizării actelor, încasarea prejudiciului 
moral și a cheltuielilor de asistență juridică, or, acesta nu cuprinde dispoziții 
contradictorii, este formulat explicit, fără a fi necesare explicații suplimentare referitoare 
la sensul, extinderea sau aplicarea dispozitivului.
Referitor la alegațiile părții recurente precum că instanța de fond a confundat 
explicarea dispozitivului hotărârii cu procedura de revizuire, Colegiul judiciar le va 
respinge deoarece explicarea hotărârii este o procedură care are ca scop clarificarea 
sensului, întinderii sau aplicării hotărârii judecătorești deja pronunțate, fără a modifica 
fondul acesteia, atunci când textul hotărârii este neclar sau ambiguu, pe când, revizuirea 
hotărârii este o cale de atac extraordinară și de retractare, care permite redeschiderea 
procesului judiciar și rejudecarea fondului cauzei în fața aceleiași instanțe, dar numai în 
baza unor temeiuri expres și limitativ prevăzute de lege.
Referitor la argumentele cererii de recurs, Colegiul judiciar nu le va da apreciere, 
deoarece acestea țin de fondul cauzei, pe marginea căreia la data de 02.10.2019, a fost 
emisă hotărârea judecătoriei Orhei, sediul Telenești.
Raportând circumstanțele de fapt ale cauzei la prevederile legale enunțate mai sus 
şi ținând cont de faptul că soluția adoptată de instanța de fond este una legală şi 
întemeiată, iar argumentele invocate de recurent au fost calificate de Completul judiciar 
ca fiind lipsite de suport probatoriu, instanța de recurs concluzionează despre faptul că 
recursul declarat de Harea Nina prin intermediul avocatului Harea Dumitru este 
neîntemeiat – motiv din care acesta urmează a fi respins, menținând integral încheierea 
judecătoriei Orhei, sediul central, din 31 iulie 2025. 
În conformitate cu prevederile art.243 alin.(1) lit.b), alin.(3) Cod administrativ, 
Completul de Contencios Administrativ din cadrul Colegiul Civil şi de Contencios 
Administrativ al Curții de Apel Nord,
D E C I D E:
Se respinge recursul declarat de Harea Nina prin intermediul avocatului Harea 
Dumitru împotriva încheierii judecătoriei Orhei, sediul central, din 31 iulie 2025, prin 
care s-a respins cererea depusă de executorul judecătoresc Butucea Ion, privind 
explicarea dispozitivului hotărârii judecătoriei Orhei, sediul Telenești, din 02.10.2019, 
emis la cererea de chemare în judecată înaintată de către Harea Nina către Primăria și 
Consiliul comunal Seliște, privind obligarea furnizării actelor, încasarea prejudiciului 
moral și a cheltuielilor de asistență juridică.
Decizia este irevocabilă din momentul emiterii. 
Președintele completului, 
judecător                                                                            Elena Grumeza 
Judecătorii                                                                         Natalia Costaș      
 
                                                                                             Svetlana Ghercavii 