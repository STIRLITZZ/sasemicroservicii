Dosarul nr.: 5r-4454/2025
(nr. electronic: 4-25103010-12-5r-21072025)
HOTĂRÂRE
în numele Legii
11 decembrie 2025                                                                                                        or. Chișinău
Judecătoria Chișinău, sediul Buiucani,
În componența:
Președintele ședinței, judecătorCazacicov Andrei  
Grefier Mazur Olga 
Cu participarea:
Agentului constatatorȘcerbani Stanislav
În lipsa:
Contestatarului Diacenco Liudmila
procedura de citare legală a căroeia fiind pe deplin realizată, 
examinând în sediul instanței, în ședință de judecată publică, contestația depusă de 
Diacenco Liudmila împotriva Procesului-verbal cu privire la contravenție seria MAI06, nr. 
539698 din 20.06.2025, și a deciziei asupra cauzei contravenționale din aceeași dată,
constată:
PROCEDURA
1.Conform Procesului-verbal cu privire la contravenție seria MAI06, nr. 539698 din 
20.06.2025, Diacenco Liudmila a fost găsit vinovat de comiterea contravenției prevăzute 
de art. 471, alin. (1) Cod contravențional și a fost sancționat cu amendă în mărime de 500  
unități convenționale (echivalentul sumei de 25 000,00 lei).
2.În data de 15.07.2025, în cadrul Inspectoratului de Poliție Buiucani al D.P. mun. Chișinău 
a I.G.P. a M.A.I. a parvenit contestația lui Diacenco Liudmila împotriva Procesului-verbal 
cu privire la contravenție seria MAI06, nr. 539698 din 20.06.2025, și a deciziei asupra 
cauzei contravenționale din aceeași dată.
3.Prin contestația înaintată, s-a solicitat: 1) admiterea contestației, 2) anularea procesului-
verbal cu privire la contravenție și a deciziei agentului constatator, 3) încetarea procesului 
contravențional.
4.Cauza contravențională de referință a fost repartizată în mod automat-aleatoriu, prin 
intermediul Programului Integrat de Gestionare a Dosarelor, la 21.07.2025, judecătorului 
Judecătoriei Chișinău Cazacicov Andrei. 
POZIȚIA PARTICIPANȚILOR LA PROCES
5.Prin Contestația depusă la 15.07.2025, s-a învederat asupra faptului că procesul-verbal și 
decizia de sancționare urmează a fi anulate. 
    Agentul constatator a stabilit că, la data de 20.06.2025, în mun. Chișinău, Diacenco 
Liudmila ar fi săvârșit fapta de corupere electorală pasivă, în calitate de alegător, pentru a 
participa la referendumul constituțional și alegerile prezidențiale din anul 2024.
    Diacenco Liudmila a luat cunoștință cu procesul-verbal cu privire la contravenție la data 
de 03.07.2025. Pentru aceste presupuse fapte i s-a aplicat o sancțiune cu amendă 
semnificativă.
    Fapta indicată în procesul-verbal cu privire la contravenție, Diacenco Liudmila nu o 
recunoaște și nici nu este de acord cu procesul-verbal și decizia de sancționare.
    Procesul a derulat în regim de urgență iar agentul constatator a examinat procesul în 
lipsa acesteia, nu i-a explicat drepturile și obligațiile, nu a asigurat după caz serviciile unui 
apărător, nu i-a explicat esența faptei imputate și nu i-a prezentat nici o probă care ar 
conforma acest fapt, a întocmit procesul-verbal cu grave erori de conținut.
    Diacenco Liudmila a fost sancționat de agentul constatator pentru o faptă care nu a fost 
constată și pe care nu a comis-o.
    Procesul-verbal cu privire la contravenție a fost întocmit cu grave erori de formă și 
conținut. Unul din elementele de bază fiind locul și timpul săvârșirii contravenției. Astfel, 
agentul constatator nu a indicat exact locul și timpul sau perioada comiterii faptei 
contravenționale. Totodată, agentul constatator nu a examinat obiectiv materialul 
contravențional și nu a elucidat toate aspectele speței, nu a acumulat probe ce ar demonstra 
vinovăția acesteia.
Potrivit deciziei de sancționare, Diacenco Liudmila ar fi acceptat personal mijloace 
financiare pentru a exercita într-un mod anume votul la alegeri, prin urmare aceste 
concluzii sunt false. Nu există nici o probă ce ar demonstra cine anume i-a transmis 
mijloacele financiare. O aplicație bancară nu poate fi subiect al contravenției. Nu este 
menționat timpul acceptării mijloacelor financiare. Nu este probat care a fost scopul 
transferului mijloacelor financiare. Nu este probat dacă aceste mijloace financiare au ajuns 
la Diacenco Liudmila.
Unica pretinsă probă a agentului constatator ar fi o oarecare listă precum că există un 
mesaj de la o bancă străină pe un număr de telefon, precum că ar fi existat un transfer, date 
care nici nu au fost verificate corespunzător. Dar nici aceste pretinse probe nu au fost 
prezentate. Prin urmare, fapta incriminată acesteia este bazată doar pe niște constatări 
subiective personale ale agentului constatator.
În speță procesul-verbal cu privire la contravenție este lovit de nulitate absolută, dar și 
în lipsa unor probe care să demonstreze potrivit principiului dincolo de orice dubiu 
rezonabil, persistența la speță a faptei contravenționale și a comiterii ei de către acuzatul 
contravențional, prezumția de nevinovăție nu a fost răsturnată, procesul contravențional 
urmează a fi încetat, în legătură cu nulitatea acestuia și anulată decizia de sancționare din 
motiv că nu este întrunită fapta contravenției.
Reieșind din Raportul de analiză efectuat în cadrul cauzei penale cu nr. 2023970322 nu 
se demonstrează comiterea din partea contestatarului a vreunor contravenții. 
Respectarea drepturilor omului și a libertăților fundamentale constituie însăși esența 
unei societăți democratice, iar obligația statului de a se conforma cu bună-credință 
obligațiilor asumate, constituie un principiu fundamental al răspunderii internaționale a 
statelor.
În drept, contestația a fost întemeiată în baza dispozițiilor art.5, 7, 381, 384, 441, 443, 
445, 448, 446, 454, 462 Cod contravențional, art. 6 CEDO, art. 20, 21 din Constituție.
6.În cadrul ședinței judiciare contestatarul Diacenco Liudmila nu s-a prezentat, deși 
procedura de citare legală a fost pe deplin respectată. Cereri sau demersuri de explicare a 
motivelor neprezentării în ședințele viitoare, de amânare a examinării cauzei sau de 
examinare în  lipsă nu au fost înaintate. În baza art. 455, alin. (3) Cod contravențional, 
instanța de judecată a dispus posibilă examinarea cauzei în lipsa contestatarului, cu 
ulterioara remitere în adresa acestuia a hotărârii judecătorești adoptate.  
7. Agentul constatator în persoana lui Șcerbani Stanislav, a fost prezent în ședința judiciară, 
solicitând respingerea contestației. Contestatarul nu s-a prezentat la citarea legală, deci 
procesul-verbal contravențional a fost întocmit în absența acesteia. Încheierile 
judecătorești confirmă efectuarea operațiunilor de CNA și obținerea datelor din care 
rezultă că contestatarul ar fi primit sau acceptat mijloace bănești de la banca PSB. Nu este 
stabilită ce sumă de bani a fost primită sau acceptată. Organul de constatare deține 
informația că contestatarul a primit sursele financiare la un cont bancar, iar la numărul său 
de telefon a primit mesaje de la operatorul PSB.  
APRECIEREA INSTANȚEI DE JUDECATĂ 
8.Studiind detaliat Contestația din 15.07.2025, materialele cauzei contravenționale în raport 
cu circumstanțele de fapt și de drept relevante speței, examinând poziția participanților la 
procesul judiciar, instanța de judecată ajunge la concluzia privind necesitatea admiterii 
contestației, din următoarele considerente:
i. Cadrul normativ pertinent
9.În conformitate cu prevederile art. 5 Cod contravențional, nimeni nu poate fi declarat 
vinovat de săvârșirea unei contravenţii, nici supus sancţiunii contravenţionale decât în 
conformitate cu legea contravenţională.
10.În concordanță cu art. 7 al Codului contravențional, persoana poate fi sancţionată numai 
pentru contravenţia în a cărei privinţă este dovedită vinovăţia sa, cu respectarea normelor 
prezentului cod.
11.Potrivit art. 374, alin. (2) din același cod, procesul contravenţional este activitatea 
desfăşurată de autoritatea competentă, cu participarea părţilor şi a altor persoane titulare de 
drepturi şi de obligaţii, având ca scop constatarea contravenţiei, examinarea şi soluţionarea 
cauzei contravenţionale, constatarea cauzelor şi condiţiilor care au contribuit la săvârșirea 
contravenţiei.
12.În conformitate cu art. 440, alin. (1) din Codul contravențional, constatarea faptei 
contravenţionale înseamnă activitatea, desfăşurată de agentul constatator, de colectare şi de 
administrare a probelor privind existenţa contravenţiei, de încheiere a deciziei privind 
examinarea contravenţiei în temeiul constatării agentului constatator sau procesului-verbal 
cu privire la contravenţie, de aplicare a sancţiunii contravenţionale sau de trimitere, a 
dosarului, după caz, funcţionarului abilitat să examineze cauza contravenţională, din 
cadrul autorităţii din care face parte agentul constatator, în instanţa de judecată sau în alt 
organ spre soluţionare.
13.Potrivit art. 441, alin. (1) Cod contravențional, procesul contravenţional nu poate fi pornit, 
iar dacă a fost pornit, nu poate fi efectuat şi va fi încetat în cazurile în care: a) nu există 
faptul contravenţiei; b) se constată vreunul din temeiurile prevăzute la art.3 alin.(3), art.4 
alin.(3), art.20-31; c) persoana presupusă a fi făptuitor a decedat, cu excepţia cazului de 
reabilitare a acesteia; d) pentru acelaşi fapt şi privitor la aceeaşi persoană există o 
decizie/hotărîre definitivă; e) pentru acelaşi fapt este pornită urmărire penală; f) nu este 
identificat făptuitorul şi/sau termenul prescripţiei tragerii la răspundere contravenţională a 
expirat; g) fapta a fost constatată în cadrul controlului de stat asupra activităţii de 
întreprinzător şi nu reprezintă încălcare gravă sau foarte gravă în sensul Legii nr.131 din 8 
iunie 2012 privind controlul de stat asupra activităţii de întreprinzător.
14.Potrivit art. 442, alin. (1) din același act normativ, procesul-verbal cu privire la 
contravenţie este un act prin care se individualizează fapta ilicită şi se identifică 
făptuitorul. Procesul-verbal se încheie de agentul constatator pe baza constatărilor 
personale şi a probelor acumulate, în prezenţa făptuitorului sau în absenţa lui.
15.În baza art. 443, alin. (1) Cod contravențional, procesul-verbal cu privire la contravenţie va 
cuprinde: a) data (ziua, luna, anul), ora şi locul încheierii; b) calitatea, numele şi prenumele 
agentului constatator, denumirea autorităţii pe care o reprezintă; c) numele, prenumele, 
domiciliul, ocupaţia persoanei în a cărei privinţă a fost pornit procesul contravenţional, 
datele din buletinul lui de identitate sau, după caz, din alt act care stabileşte identitatea 
persoanei, iar în cazul persoanei juridice, denumirea, sediul, codul ei fiscal, datele 
persoanei fizice care o reprezintă; d) fapta contravenţională, locul şi timpul săvîrşirii ei, 
circumstanţele cauzei care au importanţă pentru stabilirea faptelor şi consecinţelor lor 
juridice, evaluarea eventualelor pagube cauzate de contravenţie; e) încadrarea juridică a 
faptei, norma materială contravenţională şi indiciile calificative ale elementelor 
constitutive ale contravenţiei; f) aducerea la cunoştinţa persoanei în a cărei privinţă a fost 
pornit procesul contravenţional şi a victimei a drepturilor şi obligaţiilor lor prevăzute la 
art.384 şi 387; g) obiecţiile şi probele pe care persoana în a cărei privinţă a fost pornit 
procesul contravenţional le aduce în apărarea sa, precum şi obiecţiile şi probele victimei; 
h) informaţii despre instituţia bancară şi despre modul de plată a amenzii.
16.Conform art. 445 Cod contravențional, neconsemnarea în procesul-verbal cu privire la 
contravenţie a menţiunilor privind numele, prenumele şi funcţia agentului constatator, 
numele, prenumele, data (ziua, luna, anul) întocmirii procesului-verbal, seria şi numărul 
actului de identitate şi numărul de identificare personal (IDNP) sau datele de identificare 
din buletinul de identitate provizoriu ale făptuitorului care renunţă la numărul de 
identificare personal şi la evidenţa automatizată în Registrul de stat al populaţiei, iar în 
cazul persoanei juridice – lipsa denumirii şi a sediului acesteia, a circumstanţelor comiterii 
şi încadrării juridice a faptei contravenţionale săvârșite şi a datei comiterii acesteia, a 
semnăturii agentului constatator sau a martorului asistent, în cazul refuzului 
contravenientului de a semna, atrage nulitatea absolută a procesului-verbal. Celelalte 
încălcări ale art. 443 sau ale altor norme imperative din prezentul cod pot să ducă la 
nulitatea procesului-verbal cu privire la contravenţie doar în cazul în care acestea afectează 
în mod esenţial fondul cauzei.
17.Conform art. 448, alin. (1) Cod contravențional, contravenientul, victima sau 
reprezentantul acestora, procurorul, dacă este parte în cauza contravențională, în cazul în 
care nu sânt de acord cu decizia agentului constatator sau în cazul în care aceasta a fost 
emisă cu încălcarea normelor procesuale stabilite de prezentul cod, sânt în drept să 
conteste decizia emisă asupra cauzei contravenționale. Termenul de contestare a deciziei 
agentului constatator este de 15 zile de la data emiterii acesteia sau, pentru părţile care nu 
au fost prezente la şedinţa de examinare a cauzei contravenţionale, de la data înmânării 
copiei de pe decizia respectivă în condițiile art. 4471, alin.  (8).
18.Alineatul (4) și (8) al aceluiași articol prevede că, contestaţia împotriva deciziei emise 
asupra cauzei contravenţionale se depune la autoritatea din care face parte agentul 
constatator, conform competenţei teritoriale, care a examinat cauza. […] Pentru contestaţia 
depusă împotriva deciziei de aplicare a sancţiunii contravenţionale se percepe o taxă de 
timbru în mărimea prevăzută de Legea taxei de stat nr.213/2023.
19.În temeiul art. 461 din același cod, în cazul în care, pe parcursul judecării cauzei, se 
constată unul din temeiurile prevăzute la art. 441 sau 445 alin. (1), instanţa de judecată 
încetează procesul contravenţional. Procesul contravenţional poate fi încetat şi în alte 
cazuri decât cele prevăzute la alin. (1) doar dacă se constată că lipsa unei menţiuni în 
procesul-verbal cu privire la contravenţie afectează în mod esenţial fondul cauzei şi 
aceasta nu poate fi înlăturată de către instanţa de judecată.
20.Conform art. 462, alin. (4) Cod contravențional, partea descriptivă [a hotărârii 
judecătorești] cuprinde: a) circumstanţele constatate în judecarea cauzei; b) probele pe care 
se întemeiază concluzia şi motivele de respingere a probelor; c) norma contravențională pe 
care se întemeiază soluţionarea cauzei.
21.În sensul art. 462, alin. (5) din Codul contravenţional, atunci când examinează cauza 
contravenţională, instanţa de judecată trebuie să pronunţe una din aceste două soluţii: a) 
încetarea procesului contravenţional; sau b) declararea vinovăţiei persoanei care a comis 
contravenţia imputată și, după caz, stabilirea sancţiunii contravenţionale, aplicarea măsurii 
de siguranţă sau înlăturarea executării sancţiunii.
22.Potrivit art. 6, § 1 al Convenției pentru apărarea Drepturilor Omului și a Libertăților 
Fundamentale din 04.11.1950, orice persoană are dreptul la judecarea cauzei sale în mod 
echitabil, în mod public şi în termen rezonabil, de către o instanţă independentă şi 
imparţială, instituită de lege, care va hotărî fie asupra încălcării drepturilor şi obligaţiilor 
sale cu caracter civil, fie asupra temeiniciei oricărei acuzaţii în materie penală îndreptate 
împotriva sa.
ii. Termenul depunerii contestației
23.La 20.06.2025, a fost întocmit Procesului-verbal cu privire la contravenție MAI06, nr. 
539698 din 20.06.2025, pe semnele contravenției prevăzute de art. 47 1, alin. (1) Cod 
contravențional în privința lui Diacenco Liudmila.
24.Procesul-verbal contravențional sus-nominalizat a fost întocmit în lipsa persoanei în a 
cărei privință a fost pornit proces contravențional – Diacenco Liudmila. 
25.Copia actului contestat a fost expediat contestatarului în ziua de 23.06.2025, fiind 
recepționat de ultimul abia în ziua de 03.07.2025, fapt dedus din trimiterea poștală cu nr. 
DS8002292929AR.
26.În data de 15.07.2025, în cadrul Inspectoratului de Poliție Buiucani al D.P. mun. Chișinău 
a I.G.P. a M.A.I. a parvenit Contestația lui Diacenco Liudmila împotriva Procesului-verbal 
cu privire la contravenție seria MAI06, nr. 539698 din 20.06.2025, și a deciziei asupra 
cauzei contravenționale din aceeași dată. 
27.În consecință, la depunerea prezentei contestații termenul legal prevăzut de art. 448, alin. 
(1) Cod contravențional – 15 zile de la data înmânării deciziei agentului constatator – a 
fost respectat. 
iii. Legalitatea procesului-verbal cu privire la contravenție
28.În legislaţia Republicii Moldova, ca și în cea a altor state europene, contravenţiile au fost 
scoase de sub incidenţa legii penale și supuse unui regim administrativ. Din perspectiva 
Convenţiei Europene a Drepturilor Omului, faptele contravenţionale pot intra în sfera 
cauzelor penale. Astfel, pentru materia contravenţională au fost recunoscute garanţiile 
procedurale specifice materiei penale, prin care și prezumţia de nevinovăţie, prevăzută de 
art. 6 § 2 din Convenţie (cauza Ziliberberg vs. Moldova, 1 februarie 2005, § 33; cauza 
Fomin vs. Moldova, 11 octombrie 2011, § 18 etc.).
29.Întru asigurarea garanțiilor menționate, analizând cu prioritate aspectele de legalitate și de 
temeinicie ale actului procesual emis [Procesul-verbal cu privire la contravenție seria 
MAI06, nr. 539698 din 20.06.2025], instanţa constată următoarele:
30.Sub aspectul legalităţii procesului-verbal, instanţa de judecată constată că temeiurile de 
nulitate absolută a actului atacat pot fi invocate atât de părţi, cât și din oficiu de către 
instanţă, pentru asigurarea respectării principiilor legalităţii și al dreptăţii, stabilite expres 
de articolele 5 și 7 din Codul contravenţional. 
31.Condiţiile de formă și fond pentru procesul-verbal cu privire la contravenţie sunt 
prezentate în art. 443 din Codul contravenţional, iar pentru decizia asupra cauzei 
contravenționale – în art. 4471 din Codul contravențional.  
32.Legea prevede redactarea procesului-verbal cu privire la contravenţie și a deciziei asupra 
cauzei contravenționale cu respectarea tuturor prescripţiilor legale de fond și de formă, 
pentru încheierea lor valabilă, în scopul producerii efectelor juridice pentru care au fost 
întocmite. În acest context, respectarea exigenţelor legale prevăzute de art. 443 și 447 1 din 
Codul contravenţional este obligatorie pentru agentul constatator la întocmirea procesului-
verbal cu privire la contravenţie, dar și la adoptarea deciziei asupra cauzei 
contravenționale, prin prisma art. 445 din Codul contravențional.
33.Cu toate acestea, doar încălcările stipulate la art. 445, alin. (1) Cod contravențional 
determină automat nulitatea absolută a procesului-verbal cu privire la contravenție/ a 
deciziei asupra cauzei contravenționale, cele indicate la art. 445, alin. (2) Cod 
contravențional pot determina nulitatea actului procesual doar în cazul în care acestea 
afectează în mod esențial fondul cauzei.
34.În textul contestației se face referire expresă la omisiunile sau încălcările care ar determina 
nulitatea actului procesual întocmit, și anume:  
-          agentul constatator a examinat procesul în lipsa contestatarului, 
-          nu i-a explicat drepturile și obligațiile, 
-          nu a asigurat dreptul la apărare, 
-          nu a fost explicată esența faptei, 
-          procesul-verbal a fost întocmit cu grave erori de conținut, 
-          nu s-a indicat exact timpul comiterii sau perioada comiterii faptei 
contravenționale.
35.Întocmirea procesului-verbal contravențional în absența persoanei în a cărei privință a fost 
pornit proces contravențional este posibilă în strictă respectare a prevederilor art. 382, alin. 
(6), 443, alin. (8), 4431, alin. (5) Cod contravențional. 
36.Abateri de la respectivele norme, în cazul dedus judecății, nu au fost atestate de către 
instanța de judecată, mai ales că actul procesual a fost întocmit în prezența unui martor 
asistent, conform art. 443, alin. (6) Cod contravențional.
37.Contestatarul a avut posibilitate să facă cunoștință cu toate materialele procesului 
contravențional intentat, să-și expună poziția sub forma explicațiilor, obiecțiilor, 
prezentării de probe direct în fața instanței de judecată.
38.Drepturile și obligațiile contestatarului au fost expuse pe partea de verso a Procesului-
verbal cu privire la contravenție seria MAI06, nr. 539698 din 20.06.2025, iar asigurarea 
asistenței unui interpret/ apărător nu constituie o obligație a organului de constatare, decât 
în cazurile strict prevăzute de lege. Nici unul din cazurile legislative de asigurare a 
apărătorului din oficiu sau a interpretului nu au fost enunțate.  
39.Esența acuzației a fost explicit descrisă în actul de acuzare, iar contestatarul nu a explicat 
ce anume nu îi este clar în textul învinuirii aduse. 
40.Respectiv, timpul comiterii faptei a fost indicat de către agentul constatator în conținutul 
procesului-verbal contravențional contestat, iar argumentele sub acest aspect a 
contestatarului sunt pur declarative. 
41.Dintr-o altă perspectivă, temeiuri de declarare ex-officio a nulității Procesului-verbal cu 
privire la contravenție seria MAI06, nr. 539698 din 20.06.2025, instanța de judecată nu a 
stabilit.  
42.În sinteza celor enunțate, instanța de judecată conchide că Procesul-verbal cu privire la 
contravenție seria MAI06, nr. 539698 din 20.06.2025, îndeplinește condițiile prevăzute de 
art. 443 Cod contravențional, iar temeiuri legale de a declara nulitatea acestuia nu au fost 
identificate. 
iv. Caracterul veridic al contravenției imputate
43.În cadrul examinării cauzei contravenționale de referință, s-a pledat pentru faptul existenței 
contravenției prevăzute la art. 471, alin. (1) Cod contravențional.
44.În conformitate cu art. 47 1, alin. (1) Cod contravențional, pretinderea, acceptarea sau 
primirea, personal sau prin mijlocitor, de către un alegător a bunurilor, serviciilor, 
privilegiilor sau avantajelor sub orice formă, care nu i se cuvin, pentru sine sau pentru o 
altă persoană, în scopul exercitării sau al neexercitării unor drepturi electorale în cadrul 
alegerilor, inclusiv al alegerilor regionale, dacă fapta nu constituie infracțiune, se 
sancționează cu amendă de la 500 la 750 de unități convenționale.
45.Circumstanțele acuzației desprinse din Procesul-verbal cu privire la contravenție seria 
MAI06, nr. 539698 din 20.06.2025 sunt: „în anul 2024, aflându-se pe adresa: ********** 
urmare a implementării de către organizația criminală „Șor” a unui mecanism de 
corupere electorală prin intermediul conturilor bancare deschise în cadrul băncii 
comerciale din Federația Rusă „PromSviaziBank”,  Diacenco Liudmila a primit pentru 
sine transferuri bănești în ruble rusești în vederea determinării persoanei pentru a vota 
candidatura unui anumit concurent electoral, în cadrul referendumului constituțional din 
anul 2024”. 
46.Conform art. 425, alin. (1) și (2) Cod contravențional, probele sânt elemente de fapt, 
dobândite în modul stabilit de prezentul cod, care servesc la constatarea existenţei sau 
inexistenţei contravenţiei, la identificarea făptuitorului, la constatarea vinovăţiei şi la 
cunoaşterea altor circumstanţe importante pentru justa soluţionare a cauzei. În calitate de 
probe se admit elementele de fapt constatate prin intermediul următoarelor mijloace: 
procesul-verbal cu privire la contravenţie, procesul-verbal de ridicare a obiectelor şi 
documentelor, procesul-verbal de percheziţie, procesul-verbal privind cercetarea la faţa 
locului, procesele-verbale privind alte acţiuni procesuale efectuate în conformitate cu 
prezentul cod, explicațiile persoanei în a cărei privinţă a fost pornit proces contravenţional, 
declaraţiile victimei, ale martorilor, înscrisurile, înregistrările audio sau video, fotografiile, 
corpurile delicte, obiectele şi documentele ridicate, constatările tehnico-ştiinţifice şi 
medico-legale, raportul de expertiză.
47.În susținerea caracterului verosimil al contravenției, drept probe pertinente, concludente şi 
utile, au fost prezentate elementele de fapt care reies din următoarele mijloace de probă:
-       Procesul-verbal cu privire la contravenție seria MAI06, nr. 539698 din 20.06.2025, 
prin care Diacenco Liudmila a fost acuzat de comiterea contravenției prevăzute de art. 
471, alin. (1) Cod contravențional, fiind sancționată cu amendă în mărime de 500 unități 
convenționale. Procesul-verbal a fost întocmit în absența persoanei, semnat de un 
martor asistent. 
-       Copia Încheierii Judecătoriei Chișinău, sediul Ciocana, nr. 13-2237/2025 din 
01.04.2025, prin care s-a autorizat folosirea datelor obținute în urma efectuării măsurilor 
speciale de investigații din cauza penală 2023970322 în cauza contravențională RAP01 
433516, și anume: Ordonanța Procuraturii Anticorupție de dispunere a efectuării 
măsurii din 22.10.2024, 2) Procesul-verbal privind consemnarea măsurii din 
06.11.2024, cu anexa sub forma suportului optic de tip DVD-R, care se conține 
rezultatele obținute de la furnizorul de telefonie mobilă S.A. „Moldcell”, 3) Ordonanța 
Procuraturii Anticorupție de apreciere a pertinenței rezultatelor măsurii din 08.11.2024, 
privind aprecierea pertinenței rezultatelor măsurii speciale de investigații-colectarea de 
informații de la furnizorii de servicii de comunicații electronice privind aplicația mobilă 
cu identificatorul PSB și/sau ПСБ (Federația Rusă) pentru perioada de timp 01.01.2024 
– 22.10.2024 de la operatorul S.A. „Moldcell”.
-       Copia Încheierii Judecătoriei Chișinău, sediul Ciocana, nr. 13-7920/2024 din 
22.10.2024, prin care a fost dispusă și autorizată efectuarea măsurii speciale de 
investigații: colectarea de informații de la furnizorii de servicii de comunicații 
electronice – S.A. „Moldcell”, privind aplicația mobilă cu identificatorul „PSB” și/ sau 
ПСБ (Federația Rusă) ce aparține Băncii Comerciale Promsveazibank (ПСБ 
Промсвязьбанк) din Federația Rusă pentru perioada de timp 01.01.2024 – 22.10.2024. 
-       Copia Ordonanței privind aprecierea pertinenței rezultatelor măsurii speciale de 
investigații din 08.11.2024, prin care s-a dispus constatarea faptului că la efectuarea 
măsurii speciale de investigații: colectarea de informații de la furnizorii de servicii de 
comunicații electronice privind aplicația mobilă cu identificatorul „PSB” și/ sau ПСБ 
perioada de timp 01.01.2024 – 22.10.2024, de la operatorul S.A. „Moldcell”, au fost 
respectate condițiile și temeiurile legale prevăzute în Codul de procedură penală.
-       Copia Ordonanței Procuraturii Anticorupție de dispunere a efectuării măsurii din 
22.10.2024, prin care s-a dispus efectuarea măsurii speciale de investigații: colectarea 
de informații de la furnizorul de servicii de comunicații electronice S.A. „Moldcell”  cu 
identificatorul „PSB” pentru perioada 01.01.2024- până la momentul executării.
-       Copia Încheierii Judecătoriei Chișinău, sediul Ciocana, nr. 13-2238/2025 din 
01.04.2025, prin care s-a autorizat folosirea datelor obținute în urma efectuării măsurilor 
speciale de investigații din cauza penală 2023970322 în cauza contravențională RAP01 
433516, și anume: Ordonanța Procuraturii Anticorupție de dispunere a efectuării 
măsurii din 22.10.2024, 2) Procesul-verbal privind consemnarea măsurii din 
09.12.2024, cu anexa sub forma suportului optic de tip DVD-R, 3) Ordonanța 
Procuraturii Anticorupție de apreciere a pertinenței rezultatelor măsurii din 11.12.2024, 
privitor la efectuarea măsurii speciale de investigație identificarea abonatului sau a 
utilizatorului unei rețele de comunicații electronice de la furnizorul de servicii de 
comunicații electronice S.A. „Moldcell” privind aplicația mobilă cu identificatorul PSB 
și/ sau ПСБ a utilizatorilor cartelelor SIM unice (46 040 numere).  
-       Copia Ordonanței Procuraturii Anticorupție privind aprecierea pertinenței rezultatelor 
măsurii speciale de investigații din 11.12.2024, prin care s-a dispus constatarea faptului 
că la efectuarea măsurii speciale de investigații: identificarea abonatului sau a 
utilizatorului unei rețele de comunicații electronice de la furnizorul de servicii de 
comunicații electronice S.A. „Moldcell” privind aplicația mobilă cu identificatorul 
„PSB” și/ sau ПСБ a utilizatorilor cartelelor SIM unice (46 040 numere), au fost 
respectate condițiile și temeiurile legale prevăzute de Codul de procedură penală. 
-       Copia Ordonanței Procuraturii Anticorupție privind autorizarea măsurii speciale de 
investigație din 19.11.2024, prin care s-a dispus efectuarea măsurii speciale de 
investigații: identificarea abonatului sau a utilizatorului unei rețele de comunicații 
electronice de la furnizorul de servicii de comunicații electronice S.A. „Moldcell” a 
utilizatorilor cartelelor SIM unice (46 040 numere), fixate pe un disc de tip DVD-R, cu 
stocarea informației pe un suport informațional.
-       O Filă A4 din care reiese următoarea informație: numărul de telefon ***** aparține 
Diacenco Liudmilei, domiciliată pe adresa:*****. 
48.În acord cu prevederile art. 425, alin. (6) Cod contravențional, nu pot fi admise ca probe 
datele care au fost obţinute: a) prin violenţă, ameninţări sau prin alte mijloace de 
constrîngere; b) prin metode ce contravin prevederilor ştiinţifice; c) prin încălcarea 
esenţială a drepturilor şi libertăţilor constituţionale ale persoanei, inclusiv a dreptului la 
apărare sau a dreptului la interpret/traducător
49.Într-adevăr, acuzația în materie contravențională este de un grad de intensitate mai scăzut 
decât în materia penală, ceea ce, pe cale de consecință, scade și din intensitatea rigorilor 
formale la administrarea probatoriului de către agentul constatator. 
50.Totuși, instanța de judecată notează că înscrisurile sub formă de ordonanțe ale organului de 
urmărire penală și încheierile judecătorești nu sunt mijloace probatorii ale vinovăției 
persoanei (nici conform art. 425 Cod contravențional și art. 93 Cod de procedură penală). 
51.În cazul de față, ordonanțele și încheierile doar confirmă efectuarea autorizată a unor 
măsuri speciale de investigații, fără a fi prezentate spre cercetare instanței de judecată 
mijloacele probatorii relevante demonstrării vinovăției persoanei: procesele-verbale 
privind acţiunile de urmărire penală, documentele, actele procedurale în care se 
consemnează rezultatele măsurilor speciale de investigaţii şi anexele la ele etc. 
52.Deși actele procedurale nu pot fi admise ca probe a vinovăției persoanei, ele servesc doar 
la probarea efectuării acțiunilor autorizate ale organului de urmărire penală. 
53.Drept consecință, instanța de judecată este în dificultate de a admite drept probă suficientă 
demonstrării vinovăției persoanei doar o Filă A4 din care reiese informația cu privire la 
numărul de telefon ce aparține lui Diacenco Liudmila. 
54.În esență, proveniența acestui mijloc de probă este ambiguă și nu demonstrează nimic 
altceva decât apartenența unui număr de telefon mobil la o persoană concretă. 
55.În orice caz, prin acest ultim și unic mijloc de probă (cu excepția actului de acuzare 
întocmit de agentul constatator ex propriis sensibus) propus legal spre cercetare instanței 
de judecată nu se confirmă nici sub un aspect conjunctura în care persoana ar fi folosit 
aplicația mobilă cu identificatorul „PSB” a BCP din Federația Rusă, că a pretins, acceptat 
sau primit bunuri, servicii, privilegii sau avantaje sub orice formă, că a urmărit scopul 
exercitării sau neexercitării unor drepturi electorale în contextul referendumului republican 
constituțional din toamna anului 2024. 
56.Cu referire la lista de colectare a operatorului de telefonie mobilă, aceasta este un document 
contabil/ tehnic, nu o dovadă directă a faptului că acuzatul a pretins și/ sau a primit bani. 
Operatorul nu poate confirma contextul tranzacțiilor (spre exemplu, cine a inițiat, în ce scop, 
ce natură juridică au avut banii). Această listă este doar o probă indirectă, fiind necesară 
coroborarea probelor. În jurisprudența CSJ și a CEDO (cauza Barberà, Messegué și Jabardo 
vs Spaniei), o hotărâre de condamnare nu poate fi bazată pe o singură probă indirectă, mai 
ales una care lasă loc de interpretare. 
57.Prin urmare, dacă există dubiu cu privire la semnificația listei, acesta trebuie interpretat în 
favoarea acuzatului. Doar procesul-verbal de contravenție nu poate fi considerată o probă 
concludentă și pertinentă întru confirmarea vinovăției făptuitorului.
58.În cauza CEDO Demirhan și alții versus Turcia, Curtea a constatat că abordarea categorică a 
instanțelor turce privind utilizarea aplicației criptate de mesagerie „ByLock” – în special că 
oricine a folosit aplicația putea, în principiu, fi condamnat doar pe acest criteriu, pentru 
apartenență la o organizație teroristă armată – a încălcat dreptul reclamanților la protecție 
efectivă împotriva urmăririi penale arbitrare, condamnării și pedepsei, precum și dreptul la 
un proces echitabil.
59.Conform jurisprudenţei CtEDO (cauza Anghel vs România, hotărârea din 04.10.2007), 
Curtea a reiterat că prezumţia de legalitate şi adevăr a procesului-verbal cu privire la 
contravenţie este o prezumţie lipsită de rezonabilitate şi poziţionează contravenientul într-o 
situaţie dezavantajoasă în raport cu agentul statului, ceea ce contravine principiului 
egalităţii părţilor şi a armelor în proces.
60.Curtea Europeană a Drepturilor Omului a menționat: „carențele autorităților nu pot fi 
imputabile reclamanților și nu trebuie să-i pună într-o situație defavorabilă” (§§ 73-74 din 
Hotărârea Curții Constituționale nr. 12 din 14.05.2015).
61.În opinia Curții Europene, omisiunile sau erorile autorităților trebuie să servească în 
beneficiul acuzatului. Cu alte cuvinte, riscul oricărei erori comise de organul de urmărire 
penală, sau chiar de o instanță, urmează să fie suportat de către stat, iar corectarea acesteia 
nu trebuie să fie pusă în sarcina persoanei (§ 76 din Hotărârea Curții Constituționale nr. 12 
din 14.05.2015), cu excepțiile prevăzute de legislație.  
62.În situația în care acuzarea persoanei ține doar de un mijloc de probă – procesul-verbal cu 
privire la contravenție –, instanța de judecată pune la îndoială corectitudinea acțiunilor 
agentului constatator şi veridicitatea acuzației aduse persoanei.
63.Instanța de judecată notează că votul secret şi liber exprimat al alegătorilor constituie 
elementul de bază al alegerilor libere şi democratice şi al dreptului de vot. Coruperea 
alegătorilor sau vânzarea voturilor sunt incompatibile cu conceptul alegerii democratice şi 
printr-un vot liber exprimat de către cetăţeni a organelor reprezentative şi fraudează 
competiţia bazată pe idei şi pe programe politice desfăşurată între partidele politice şi între 
candidaţi (a se vedea Hotărârea Curții Constituționale nr. 25 din 28 noiembrie 2024, § 
102).
64.Potrivit art. 2, alin. (1) al Constituției Republicii Moldova:  „Suveranitatea naţională 
aparţine poporului Republicii Moldova, care o exercită în mod direct şi prin organele sale 
reprezentative, în formele stabilite de Constituţie”. 
65.Conform art. 38, alin. (1) din Constituția Republicii Moldova, voinţa poporului constituie 
baza puterii de stat. Această voinţă se exprimă prin alegeri libere, care au loc în mod 
periodic prin sufragiu universal, egal, direct, secret şi liber exprimat. Dreptul de a fi aleşi 
le este garantat cetăţenilor Republicii Moldova cu drept de vot, în condiţiile legii.
66.Principiile participării la alegeri sunt: 
- vot universal (cetăţenii Republicii Moldova pot alege şi pot fi aleşi fără deosebire de rasă, 
naţionalitate, origine etnică, limbă, religie, sex, opinie, apartenenţă politică, avere sau 
origine social);
- vot egal (în cadrul oricărui scrutin, fiecare alegător are dreptul la un singur vot. Fiecare 
vot are putere juridică egală);
- vot direct (alegătorul votează personal, iar votarea în locul unei alte persoane este 
interzisă); 
-vot secret (votarea la alegeri şi/ sau referendum este secretă, excluzându-se astfel 
posibilitatea influenţării voinţei alegătorului);
- vot liber exprimat (nimeni nu este în drept să exercite presiuni asupra alegătorului pentru 
a-1 face să voteze sau să nu voteze, precum şi pentru a-l împiedica să-şi exprime voinţa în 
mod independent).
67.Coruperea procesului electoral încalcă flagrant principiile date, mai ales a votului liber 
exprimat, afectează grav credibilitatea corectitudinii şi libertăţii desfăşurării alegerilor, 
subminând întreg sistemul democratic.
68.În lumina materialelor cauzei contravenționale analizate, însă, nu se constată existența 
faptului comiterii contravenției prevăzute de art. 47 1, alin. (1) Cod contravențional 
(Coruperea electorala pasivă), iar probatoriul prezentat a fost insuficient pentru a 
determina ferma convingere a instanței judecătorești în acest sens, conform testului: în 
afara oricărui dubiu rezonabil. 
69.Astfel, cumulul materialului probator indică la lipsa unui caracter veridic al faptei 
contravenționale de care a fost acuzată persoana. Toate dubiile în această privință, conform 
principiului prezumției nevinovăției (in dubio pro reo), vor fi interpretate în favoarea 
acuzatului. 
v. Temeinicia contestației
70.Contestaţia contravenţională intră sub incidenţa art. 6 din Convenţia Europeană, sub aspect 
penal, constituind o „acuzaţie în materie penală”, cu respectarea tuturor garanţiilor oferite 
de Convenţie în materie penală. Așa cum a arătat Curtea, distincţia dintre contravenţii și 
infracţiuni existentă în legislaţia internă a unor state semnatare ale Convenţiei Europene a 
Drepturilor Omului nu poate avea ca efect scoaterea unei categorii de fapte din sfera de 
aplicare a garanţiilor oferite de art. 6 din Convenţie acuzaţiilor în materie penală (cauza 
Ozturk vs. Germania, 21 februarie 1984, § 49).
71.Pentru a stabili dacă o contravenţie poate fi calificată ca având un caracter „penal” în 
sensul prevederilor Convenţiei, prima chestiune care trebuie determinată este dacă textul 
normei de drept care definește fapta ţine de legea penală, în sistemul legal al statului 
reclamat; apoi, trebuie determinată natura faptei și, în fine, natura și gradul de severitate al 
pedepsei care poate fi aplicată persoanei care se face vinovată de comiterea contravenţiei 
(cauza Ziliberberg vs. Moldova, 1 februarie 2005, § 29).
72.De regulă, criteriile enunţate nu sunt analizate cumulativ, dar dacă analiza separată nu 
permite să se ajungă la o concluzie clară, atunci se impune abordarea cumulativă (cauza 
Garyfallou AEBE vs. Grecia din 24 septembrie 1998, § 56).
73.În ipoteza în care norma legală a cărei încălcare se susţine se adresează tuturor cetăţenilor 
și nu vizează doar o categorie de persoane cu statut special, iar scopul aplicării sancţiunii 
este de prevenire și pedepsire, suntem în prezenţa unei acuzaţii în materie penală (cauza 
Ziliberberg vs. Moldova, 1 februarie 2005, § 32).
74.Natura și gravitatea sancţiunii aplicate, precum și sancţiunea ce s-ar fi putut aplica, trebuie 
analizate prin raportare la obiectul și scopul art. 6 din Convenţie.
75.Instanţa constată că, în speţă, norma/ normele în baza căreia/ cărora s-a constatat fapta are 
caracter general, iar sancțiunea contravențională sub formă de amendă nu are un scop 
reparator, ci unul de prevenire și de pedepsire. În consecință, acuzația care îi este adusă 
contestatarului constituie o acuzaţie penală în sensul Convenţiei Europene a Drepturilor 
Omului, iar acesta beneficiază de prezumţia de nevinovăţie, precum și de toate garanţiile 
oferite de aspectul penal al art. 6 din Convenţia Europeană, care au fost instituite cu scopul 
de a proteja indivizii faţă de posibilele abuzuri din partea autorităţilor. Sarcina probei în 
procedura contravenţională din faţa instanţei de judecată îi revine, în primul rând, 
organului constatator, și nu petentului.
76.Obiectul oricărei contestaţii în materie contravenţională este reprezentat de verificarea 
efectivă de către instanţă, pe baza tuturor probelor încuviinţate și administrate, a existenţei 
faptei contravenţionale și a săvârșirii acesteia cu vinovăţie de către contestatar.
77.La caz, contestația împotriva Procesului-verbal cu privire la contravenție seria MAI06, nr. 
539698 din 20.06.2025, și a deciziei asupra cauzei contravenționale din aceeași dată, a fost 
depusă în termenul legal prevăzut de lege (a se vedea §§ 23-27 de mai sus). 
78.Temeiuri de declarare a nulității actului procesual contestat instanța de judecată nu a 
identificat nici în limitele alegațiilor contestatarului, nici din oficiu (a se vedea §§ 28-42 de 
mai sus).
79.Prin contestația înaintată s-au invocat mai multe motive de anulare a deciziei asupra cauzei 
contravenționale, dintre care:
Inexistența faptului contravenției;
Lipsa probelor în demonstrarea vinovăției persoanei. 
80.Analizând cu meticulozitate probatoriul acumulat, instanța de judecată deduce faptul că 
contravenția de care a fost acuzat Diacenco Liudmila nu are un caracter verosimil, nefiind 
probat dincolo de orice dubiu rezonabil (a se vedea §§ 43-69 de mai sus).
81.Din această perspectivă, argumentul contestatarului privind insuficiența probatoriului în 
demonstrarea vinovăției și a existenței faptului contravenției este întemeiat.
82.Prin urmare, contestația înaintată de Diacenco Liudmila este întemeiată, iar prezumția 
nevinovăției contestatarului la comiterea contravenției prevăzute de art. 47 1, alin. (1) Cod 
contravențional nu a fost răsturnată prin probatoriul administrat deficitar de către 
reprezentantul organului de constatare. 
v. Încetarea procesului contravențional
83.Temeiul statuat la art. 441, alin. (1), lit. a) Cod contravențional permite de a înceta 
procesul contravențional privind acuzarea lui Diacenco Liudmila în comiterea 
contravenției prevăzute de art. 47 1, alin. (1) Cod contravențional, din lipsa faptului 
contravenției.
84.Or, din probatoriul prezentat spre cercetare instanței de judecată nu se deduce că în 
acțiunile lui Diacenco Liudmila să fi fost întrunite semnele contravenției statuate la art. 
471, alin. (1) Cod contravențional.
CONCLUZIA FINALĂ
85.În circumstanțe constatate, instanța de judecată consideră întemeiată contestația depusă de 
Diacenco Liudmila împotriva Procesului-verbal cu privire la contravenție seria MAI06, nr. 
539698 din 20.06.2025, și a deciziei asupra cauzei contravenționale din aceeași dată, și, 
prin urmare, o va admite în parte.
86.Așadar, instanța de judecată nu a identificat temeiuri de declarare a nulității Procesului-
verbal cu privire la contravenție seria MAI06, nr. 539698 din 20.06.2025, în această parte 
contestația urmând a fi respinsă. 
87.În conformitate cu prevederile articolelor 394-395, 441, 443, 448, 460-462 ale Codului 
contravențional al Republicii Moldova, instanța de judecată 
hotărăşte: 
Se admite parțial contestația înaintată de Diacenco Liudmila împotriva Procesului-verbal 
cu privire la contravenție seria MAI06, nr. 539698 din 20.06.2025, și a deciziei asupra cauzei 
contravenționale din aceeași dată.
Se anulează decizia agentului constatator din cadrul Inspectoratului de Poliție Buiucani  
al D.P. mun. Chișinăul a I.G.P. al M.A.I., Șcerbani Stanislav, inclusă în Procesul-verbal cu 
privire la contravenție seria MAI06, nr. 539698 din 20.06.2025, conform căruia Diacenco 
Liudmila a fost sancționat pentru comiterea contravenției prevăzute de art. 47 1, alin. (1) Cod 
contravențional, cu amendă în mărime de 500 unități convenționale.
Se încetează procesul contravențional intentat la 20.06.2025, în privința Diacenco 
Liudmilei, în baza art. 47 1, alin. (1) Cod contravențional, din motiv că nu există faptul 
contravenției.
În rest, în partea declarării nulității Procesului-verbal cu privire la contravenție seria 
MAI06, nr. 539698 din 20.06.2025, contestația se respinge ca fiind neîntemeiată. 
Hotărârea este cu drept de recurs la Curtea de Apel Centru, în termen de 15 zile de la 
comunicare, prin intermediul Judecătoriei Chișinău, sediul Buiucani.
Preşedintele şedinţei,
judecător
Cazacicov Andrei