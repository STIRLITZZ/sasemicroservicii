Dosarul nr. 2-24032690-05-2a-07032025    Judecătoria Comrat, sediul Vulcănești,           
                                                                              Judecător Igor Botezatu 
  Curtea de Apel Sud
D E C I Z I E
În numele Legii
27 noiembrie 2025                                                                                                        mun. Cahul
Completul judiciar al Curții de Apel Sud, sediul Cahul, 
judecând în componența:
președintelui completului de judecată, dlui:               Andrei SCRIPCENCO,
judecătorilor:                                         dnei Inga GORLENCO și dlui Evgheni BANCOV,
A examinat cererea reclamantului/intimat Compania Națională de Asigurări în Medicină, 
Agenția Teritorială Sud, privind renunțare la acțiune formulată în cadrul examinării cererii de 
apel declarată de Cioban Maria împotriva hotărârii Judecătoriei Comrat, sediul Vulcănești din 05 
noiembrie 2024, pronunțată în cauza  civilă la cererea de chemare în judecată depusă Compania 
Națională de Asigurări în Medicină, Agenția Teritorială Sud împotriva lui Cioban Maria, cu 
privire la încasarea datoriei.
Asupra cererii de renunț, în baza materialelor și actelor dosarului cît și argumentelor 
prezentate în ședința de judecată, Completul de judecată,-
C O N S T A T Ă :
La data de 25 martie 2024 la Judecătoria Comrat, sediul Vulcănești a fost înregistrată 
cererea de chemare în judecată depusă de reclamantul Compania Națională de Asigurări în 
Medicină Agenția Teritorială Sud împotriva  pârâtului Cioban Maria, privind încasarea primei de 
asigurare obligatorie de asistență medicală pe anul 2023.
În motivarea acțiunii a indicat că în corespundere cu art. 4, 10, 17 a Legii nr. 1585-XII 
din 27.021998 „Cu privire la asigurarea obligatorie de asistență medicală”, art. 4, 22 şi anexa nr. 
2 a Legii nr.1593-XV din 26.12.2002  „cu privire la mărimea, modul şi termenele de achitare a 
primelor de asigurare obligatorie de asistență medicală”, cu modificările ulterioare, fondatorii de 
întreprinderi individuale, vor achita integral o primă de asigurare obligatorie de asistență 
medicală în sumă fixă în termen de până la data de 31 martie a anului de gestiune. 
Totodată, art. 17, 30 a Legii nr. 1593-XV din 26 decembrie 2002 şi Regulamentul privind 
controlul achitării primelor de asigurare obligatorie de asistență medicală (în continuare AOAM) 
în sumă fixă, aprobat prin Hotărârea Guvernului nr.1246 din 19 decembrie 2018, prevăd că 
evidenţa şi controlul corectitudinii calculării şi virării în termen la contul CNAM a primelor de 
AOAM şi penalităților aferente, precum şi identificarea persoanelor neasigurate obligate să se 
asigure în mod individual, se efectuează de către agențiile teritoriale ale CNAM.
În temeiul celor expuse, urmare a efectuării unui control privind achitarea primelor 
AOAM în sumă fixă în valoare absolută, conform bazei de date şi actelor contabile ale AT Sud a 
CNAM, s-a constatat că cet. Cioban Maria ***** n-a achitat prima de AOAM pentru anul 2023, 
până la data de 20.03.2024 a anului de gestiune.
În conformitate cu prevederile art.17, alin.(4) din Legea nr. 1593-XV din 26.12.2002, 
termenul de prescripţie extinctivă pentru stingerea primelor de asigurare obligatorie de asistență 
medicală şi a penalităților aferente acestora este de 3 ani.
Conform prevederilor art. 4 a Legii fondurilor asigurării obligatorii de asistență medicală 
pentru anul 2023 nr. 38 din 22.12.2022 prima de asigurare obligatorie de asistență medicală 
calculată în sumă fixă pentru categoriile de plătitori prevăzute de Legea nr. 1593-XV din 
26.12.2002 (anexa nr. 2) se stabilește în mărime de 12 636 lei.
Potrivit art.30, alin (1) din Legea nr. 1593-XV din 26.12.2002, penalitatea de întârziere 
pentru neachitarea în termen a primelor de asigurare obligatorie de asistență medicală, percepută 
de la plătitori, se stabilește în mărime de 0,1% din suma datoriei pentru fiecare zi de întârziere a 
plăţii şi se transferă pe  conturile CNAM. La data de 20.03.2024, penalitatea de întârziere pentru 
anul 2023 constituie 4485,78 lei.
Notificarea cu nr. 03-48-198 din 20.04.2023 a fost expediată prin intermediul 
întreprinderii de Stat ”Poșta Moldovei” cu aviz de livrare recomandat la adresa debitorului: 
*****, pentru înștiințarea debitorul despre achitarea datoriei pentru fiecare an de gestiune.
În circumstanțele descrise, creditorul consideră că a epuizat calea extrajudiciară de 
soluționare a litigiului pentru încasarea datoriei pentru anul 2023, care la data de 20.03.2024 
constituie 17121,78 lei. Conform Legii cu privire la taxa de stat nr.1216 din 03.12.1992, 
Compania Națională de  Asigurări în Medicină şi agențiile ei teritoriale este scutită de plata taxei 
de stat în instanțele judecătorești.
Considerente din care a  solicitat încasarea din contul debitorului Cioban Maria ***** în 
beneficiul creditorului CNAM a sumei de 17121,78 lei ce include: -12636 lei prima de AOAM 
pentru anul 2023;  - 4485,78 lei penalitatea de întârziere de la 01.04.2023 până la 20.03.2024.
Prin hotărârea Judecătoriei Comrat, sediul Vulcănești din 05 noiembrie 2024, s-a 
admis acțiunea reclamantului.
S-a încasat de la pârâtul Cioban Maria *****, IDNP *****, în beneficiul Compania 
Națională de Asigurări în Medicină Agenția Teritorială Sud, c/f 1007601007778, datoriei în 
suma de 17 121 (șaisprezece mii o sută douăzeci și unu) lei 78 bani, care constă din: 12 636 
(doisprezece mii șase sute treizeci și șase) lei - datoria inițială pentru anul 2023, și 4 485 (patru 
mii patru sute optzeci și cinci) lei 78 bani - penalitatea de întârziere de la 01.04.2023 pînă la 
20.03.2024. 
Sumele încasate de la pârâtul  Cioban Maria ***** urmează a fi achitate pe următorul 
cont al reclamantului: Ministerul Finanțelor Trezoreria de Stat Cod fiscal 1006601000037 
Ministerul Finanțelor Trezoreria de Stat TREZMD2X, Cont bancar 331891 Cont trezorerial de 
încasări: pentru prima de AOAM MD46TRGAAC12220017010000, pentru penalitatea 
MD46TRGAAC12220017010000.
S-a încasat de la pârâtul Cioban Maria, în beneficiul statului taxa de stat aferentă acțiunii 
civile de la care reclamantul este scutit în virtutea legii, în mărime de 734 (șapte sute treizeci și 
patru) lei, 83 bani.
Nefiind de acord cu hotărârea instanței de fond, pe data de 29 noiembrie 2024, Cioban 
Maria a atacat-o cu apel nemotivat, fiind invocat că nu este de acord cu hotărârea instanței de 
fond, iar apelul motivat v-a fi prezentat ulterior recepționării hotărârii motivate.
Astfel la data de 29 ianuarie 2025 (conform ștampilei de pe plic) Cioban Maria a depus 
cerere de apel motivat, prin care a solicitat casarea hotărârii din 05.11.2024, cu pronunțarea unei 
noi hotărâri de respingere a acțiunii reclamantului. Concomitent indicând că fiind pensionar și 
persoană cu dizabilități a solicitat să fie scutită de la achitarea taxei de stat și de taxei de timbru, 
precum și examinarea cauzei în lipsa sa.  
Prin încheierea Curții de Apel Sud, sediul Cahul din 13 martie 2025 s-a admis cererea 
apelantei Cioban Maria și s-a dispus scutirea acesteia  de la plata taxei de stat și taxei de timbru.
Totodată prin încheierea Curții de Apel Sud, sediul Cahul din 13 martie 2025 cererea 
de apel declarată de Cioban Maria împotriva hotărârii Judecătoriei Comrat, sediul Vulcănești din 
05 noiembrie 2024 a fost acceptată, cu intentarea procedurii de apel și citarea părților.
Potrivit cererii de apel motivat este indicat că instanța de fond a constatat că apelantul 
Cioban Maria este fondatoarea și administratoarea Întreprinderii Individuale ”Cioban Maria”, cu 
codul fiscal 101611000901, înregistrată la data de 14.04.2010. La momentul depunerii acțiunii 
întreprindere are statut activ. Într-adevăr este fondatoarea întreprinderii în cauză și potrivit Legii 
nr. 1585 din 27.02.1998 era obligată să achite prima de asigurare medicală, însă în anul 2018 în 
urma în urma unei boli care se confirmă prim certificatul medical nr.642 din 04.12.2024) a 
devenit persoană cu dizabilitate, nu putea fizic să se deplaseze să închidă întreprinderea care de 
facto nu mai activa. Este persoană în etate, cu vârsta de 85 ani, astfel de mai bine de 6 ani nu se 
poate ocupa de activitatea întreprinderii. Astfel din motive întemeiate nu a achitat prima de 
asigurare medicală, existând circumstanță excepțională. Reieșind din faptul că nu se poate 
deplasa de sine stătător nu a fost în imposibilitate să se prezinte la examinarea cauzei și să 
prezinte probe care confirmă acest fapt. 
Mai mult în cazul în care ar fi fost sănătoasă, ar fi închis întreprinderea  și nu ar fi fost 
obligată să achite primă de asigurare medicală, așa cum cade sub incidența art. 4 alin.(4) lit.i) j) a  
Legii nr. 1585 din 27.02.1998 cu privire la asigurarea obligatorie de asistență medicală, fiind 
pensionară și persoană cu dizabilități.   Doar din motivul dizabilității sale a fost în imposibilitate 
să se înregistreze la organele corespunzătoare.   
La data de 10 iunie 2025 intimatul CNAM Agenția Teritorială Sud a depus referință 
solicitând respingerea cererii de apel ca fiind neîntemeiată.
 Ulterior la data de 14 iulie 2025 CNAM Agenția Teritorială Sud  a depus cerere de 
renunț la acțiune.(f.d.104).
În susținerea cerinței de renunț la acțiune fiind invocat că Compania Națională de 
Asigurări în Medicină (în continuare - CNAM), în calitate de reclamant în cauza civilă nr. 2-
24032690-05-2a-07032025, având ca obiect încasarea primelor de asigurare obligatorie de 
asistență medicală în sumă fixă şi a penalităților aferente pentru anul 2023, intentată împotriva 
cet. Cioban Maria *****, a.n. *****, IDNP *****, domiciliată în *****, a menționat că potrivit 
art. VIII alin. (6) din Legea nr. 146/2025 pentru modificarea unor acte normative (regimul 
datoriilor vamale şi penalitățile aferente pentru persoanele cu dizabilități locomotorii, 
reglementări privind primele de asigurare obligatorie de asistență medicală), publicată în 
Monitorul Oficial al Republicii Moldova la 28.06.2025, persoanele fizice care: 
- fac parte concomitent din categoriile de persoane neangajate, asigurate de Guvern, 
indicate la art. 4 alin. (4) lit. i) şi j) din Legea nr. 1585/1998 cu privire la asigurarea obligatorie 
de asistență medicală, şi
-          din categoriile de plătitori ai primelor în sumă fixă prevăzute la pet. 1 lit. b) din Anexa 
nr. 2 la Legea nr. 1593/2002 cu privire la mărimea, modul şi termenele de achitare a 
primelor de asigurare obligatorie de asistență medicala, sunt scutite de plata datoriilor 
pentru neplata în termen a primelor de asigurare obligatorie de asistență medicală şi a 
penalităților aferente, dacă sunt îndeplinite cumulativ următoarele condiții: 
a) datoriile vizează anii 2023 şi 2024; 
b) nu a fost pronunțată o hotărâre judecătorească definitivă privind obligația de plată.
 Având în vedere că, în cazul pârâtei Cioban Maria *****, a.n. *****, IDNP *****, 
domiciliată în *****, sunt întrunite cumulativ condițiile prevăzute de art. VIII alin. (6) din Legea 
nr. 146/2025, respectiv aceasta face parte din categoria de persoane neangajate, asigurate de 
Guvern, prevăzută la art. 4 alin. (4) lit. j) din Legea nr. 1585/1998 şi din categoria de plătitori ai 
primelor de asigurare obligatorie în sumă fixă, conform pct. 1 lit. b) din anexa nr. 2 la Legea nr. 
1593/2002; datoria reclamată vizează anul 2023, iar împotriva acesteia nu a fost pronunțată o 
hotărâre judecătorească definitivă privind obligația de plată, CNAM apreciază că temeiul de 
drept al acțiunii a fost înlăturat ca urmare a intrării în vigoare a prevederilor legale menționate.
Prin urmare, în temeiul art. 60 alin. (2) în coroborare cu art.265 lit.c) din Codul de 
procedură civilă, CNAM a solicitat încetarea procesului civil ca urmare a renunțării la acțiune, 
renunțare exprimată în scris şi justificată prin intervenirea modificărilor legislative recente, 
prevăzute de Legea nr. 146/2025. 
În ceea ce privește cheltuielile de judecată, în conformitate cu art. 94 coroborat cu art. 96 
din Codul de procedură civilă, a solicitat ca fiecare parte să suporte propriile cheltuieli de 
judecată, inclusiv eventualele cheltuieli de asistență juridică.
Sub aspectul cerinței de renunț fiind pertinente prevederile art. 375 Cod de procedură 
civilă potrivit cărora (1) Renunțarea reclamantului la acţiune şi tranzacția încheiată între părți 
după depunerea apelului se prezintă instanței de apel în scris sub formă de cerere.  
(2) Examinarea cererii reclamantului de renunțare la acțiune sau a cererii părților de 
încheiere a tranzacției, efectele admiterii sau respingerii enunțului sau tranzacției au loc în 
conformitate cu art.212. 
(3) În caz de admitere a renunţului reclamantului la acțiune sau de confirmare a 
tranzacţiei dintre părţi, instanţa de apel anulează hotărîrea atacată şi dispune încetarea 
procesului dacă sînt respectate prevederile art.60 alin.(5).
Astfel, din sensul normei de drept enunţate, urmează că legiuitorul a optat pentru 
principiul aplicării imediate a noilor reglementări procedurale.
 Studiind materialele dosarului, Completul de judecată consideră necesar de a admite 
apelul declarat de Cioban Maria, a casa integral hotărârea Judecătoriei Comrat sediul Vulcănești 
din 05 noiembrie 2025 și emite o nouă decizie, din considerentele ce urmează. 
În conformitate cu art. 385 lit. e) Cod de procedură civilă ,,instanța de apel, după ce judecă 
apelul, este în drept: să admită apelul şi să caseze integral sau parţial hotărîrea primei instanţe, 
dispunînd încetarea procesului ori scoaterea cererii de pe rol dacă există temeiurile prevăzute la 
art.265 şi 267”.
În corespundere cu dispozițiile articolul 265 lit. c) Cod de procedură civilă, Instanţa 
judecătorească dispune încetarea procesului în cazul în care reclamantul a renunţat la acţiune, 
renunţul fiind admis de instanţă. 
Totodată potrivit prevederilor art. 212 alin. (5) Cod de procedură civilă în cazul admiterii 
renunţării reclamantului la acţiune sau confirmării tranzacţiei, instanţa judecătorească pronunţă o 
încheiere prin care dispune încetarea procesului. 
Prin prisma art. 60 alin. (2) Cod de procedură civilă pe tot parcursul examinării cauzei, 
reclamantul este în drept să renunţe la acţiune, pârâtul este în drept să recunoască acţiunea, iar 
părţile pot înceta procesul prin tranzacţie de împăcare. 
În contextul normelor enunțate, Completul de judecată notează, că renunţarea la acţiune 
este un act de dispoziție unilateral al reclamantului, care are drept scop încetarea procesului și 
presupune dezicerea reclamantului de la pretenţiile înaintate faţă de pârât expuse în cererea de 
chemare în judecată. 
Intentarea procesului civil are loc la cererea persoanei care revendică apărarea unui drept 
al său încălcat sau contestat, libertății ori a unui interes legitim, rezultând din prevederile art. 7 
Cod de procedură civilă.
Astfel, dreptul discrețional de a înainta cererea de chemare în judecată în apărarea 
drepturilor și intereselor sale, îi aparține reclamantului, și tot reclamantului îi aparține dreptul de 
a renunța la judecarea pricinii civile, iar renunțul acestuia nu va încălca drepturile și interesele 
legitime ale altor persoane, interesele societății sau ale statului, ori cererea de chemare în 
judecată a fost înaintată de reclamant numai în apărarea drepturilor și intereselor legale a 
ultimului. 
Dreptul reclamantului de a renunţa la acţiune rezultă din unul din principiile 
fundamentale ale procesului şi anume, din principiul disponibilităţii, în corespundere cu care 
persoanele astfel introduse în cauză vor avea posibilitatea, după caz, de a renunţa la acţiune sau 
la dreptul pretins, de a recunoaşte pretenţiile ori de a pune capăt procesului printr-o tranzacţie. 
Din materialele cauzei se constată, că  la data de 25 martie 2024 la Judecătoria Comrat, 
sediul Vulcănești a fost înregistrată cererea de chemare în judecată depusă de reclamantul 
Compania Națională de Asigurări în Medicină Agenția Teritorială Sud împotriva  pârâtului 
Cioban Maria, privind încasarea primei de asigurare obligatorie de asistență medicală pe anul 
2023.
Instanța de fond, prin hotărârea din 05 noiembrie 2024, a admis acțiunea și a dispus 
încasarea de la pârâtul Cioban Maria în beneficiul Compania Națională de Asigurări în Medicină 
Agenția Teritorială Sud, datoriei în suma de 17 121 (șaisprezece mii o sută douăzeci și unu) lei 
78 bani, precum și suma de 743 lei cu titlu de taxă de stat care urmează să fie încasată în 
beneficiul statului. 
La data de 29 noiembrie 2024, Cioban Maria a atacat-o cu apel, solicitând casarea 
hotărârii din 05.11.2024 ca fiind neîntemeiată, cu pronunțarea unei noi decizii de respingere a 
acțiunii.
Ulterior, după cum s-a constatat, la data de 14 iulie 2025  Compania Națională de 
Asigurări în Medicină Agenția Teritorială Sud în persoana directorului general adjunct – 
Diona-Maria  Rotaru   a depus  cerere cu privire la renunțul  la acțiune și încetarea 
procesului.
Compania Națională de Asigurări în Medicină Agenția Teritorială Sud a solicitat 
admiterea cererii cu privire la renunțul la acțiune și încetarea procesului, în legătură cu 
modificările operate la reglementările  privind primele de asigurare obligatorie de asistență 
medicală prin Legea 146/2025, astfel constatându-se că pârâtul Cioban Maria *****, a.n. *****, 
IDNP *****, domiciliată în *****, întrunește cumulativ condițiile prevăzute de art. VIII alin. (6) 
din Legea nr. 146/2025,  și face parte din categoria de persoane neangajate, asigurate de Guvern, 
prevăzută la art. 4 alin. (4) lit. j) din Legea nr. 1585/1998 şi din categoria de plătitori ai primelor 
de asigurare obligatorie în sumă fixă, conform pct. 1 lit. b) din anexa nr. 2 la Legea nr. 
1593/2002; datoria reclamată vizează anul 2023, iar împotriva acesteia nu a fost pronunțată o 
hotărâre judecătorească definitivă privind obligația de plată, considerente din care CNAM a 
apreciat că temeiul de drept al acțiunii a fost înlăturat ca urmare a intrării în vigoare a 
prevederilor legale menționate.
În conformitate cu art. 60 alin. (5) Cod de procedură civilă „Instanța nu va admite 
renunţarea reclamantului la acțiune, nici recunoașterea acțiunii de către pârât, nu va confirma 
tranzacţia dacă aceste acte contravin legii ori încalcă drepturile, libertățile şi interesele legitime 
ale persoanei, interesele societății sau ale statului”.
În acest caz, instanța este obligată să verifice dacă actele de dispoziție ale părților 
(renunţarea la judecată, la însuși dreptul subiectiv, tranzacţia, recunoaşterea acţiunii de către 
pârât) nu urmăresc un scop ilicit, nu contravin legii ori încalcă drepturile, libertăţile şi interesele 
legitime ale persoanei, interesele societății sau ale statului. 
Pornind de la considerentele expuse, Completul de judecată consideră că în speţă, 
renunţarea la acţiune de către Compania Națională de Asigurări în Medicină Agenția Teritorială 
Sud, nu contravine legii şi nu încalcă drepturile, libertăţile şi interesele legitime ale persoanei, 
interesele societăţii sau ale statului, motiv din care se impune concluzia de a admite acest renunţ 
de la acţiune 
La caz reclamantul CNAM Agenția Teritorială Sud solicită dispunerea încetării 
procesului, cunoscând despre consecințele juridice de încetare a procesului pe litigiul în cauză, 
prevăzute de art. art. 212 și 265 CPC, astfel că efectele renunțului stipulate la art. 266 alin. (2) 
CPC prevăd că  nu se admite o nouă adresare în judecată a acelorași părți cu privire la același 
obiect și pe aceleași temeiuri.
Având în vedere că cererea depusă de către Compania Națională de Asigurări în 
Medicină Agenția Teritorială Sud este apreciată de instanța de recurs ca fiind un renunț la 
acțiune, iar în conformitate cu art. 60 alin. (5) din Codul de procedură civilă, renunțul la acțiune 
nu contravine legii și nu încalcă drepturile, libertățile și interesele legitime ale persoanei, 
interesele societății sau ale statului, Completul de judecată ajunge la concluzia de  a admite 
apelul declarat de Cioban Maria, a casa integral hotărârea Judecătoriei Comrat, sediul Vulcănești 
din 05 noiembrie 2025, cu pronunțarea unei noi decizii sub formă de încheiere, prin care a 
admite renunţul la acţiune a Compania Națională de Asigurări în Medicină Agenția Teritorială 
Sud şi a dispune încetarea procesului în cauza civilă, la cererea de chemare în judecată depusă de 
către Compania Națională de Asigurări în Medicină, Agenția Teritorială Sud împotriva lui 
Cioban Maria, cu privire la încasarea datoriei.
Dată fiind situația factuală și juridică a cauzei, călăuzindu-se de prevederile articolelor 
art. 212 alin. (5), 265 lit. c),  269, 270 și 375 din Codul de procedură civilă, Completul de 
judecată al Curții de Apel Sud, sediul Cahul,-
D I  S  P  U  N  E :
Se admite apelul declarat de Cioban Maria.  
Se casează hotărârea Judecătoriei Comrat, sediul Vulcănești din 05 noiembrie 2024, 
pronunțată în cauza  civilă la cererea de chemare în judecată depusă Compania Națională de 
Asigurări în Medicină, Agenția Teritorială Sud împotriva lui Cioban Maria, cu privire la 
încasarea datoriei și se emite o nouă decizie sub formă de încheiere, prin care: 
 Se admite renunțul reclamantului Compania Națională de Asigurări în Medicină, Agenția 
Teritorială Sud de la acțiunea formulată împotriva lui Cioban Maria, cu privire la încasarea 
datoriei.  
Se încetează procesul civil  inițiat la cererea de chemare în judecată depusă Compania 
Națională de Asigurări în Medicină, Agenția Teritorială Sud împotriva lui Cioban Maria, cu 
privire la încasarea datoriei.  
Se explică părților că nu se admite o nouă adresare în judecată a aceleiași părţi cu privire la 
același obiect şi pe aceleași temeiuri.  
Decizia este executorie de la pronunțare, însă poate fi atacată cu recurs la Curtea Supremă 
de Justiție, în termen de 2 luni de la comunicare.  
        Preşedintele completului,                           Judecător                               Judecător
         Andrei SCRIPCENCO                         Inga GORLENCO                Evgheni BANCOV
 
        