Instanța de fond: Judecătoria Chișinău, sediul Centru, judecător Svetlana Cușnir 
Dosarul nr. 2a-3833/24
(2-23077477-02-2a-26092024)
D E C I Z I E
22 octombrie 2025                 mun. 
Chișinău
Colegiul civil, comercial și de contencios administrativ
al Curții de Apel Centru
În componența: 
Președintele completului, judecătorul                                                Valeriu Arhip
Judecătorii                                  Diana Corlăteanu şi Nicolae Ghedrovici
 Grefier                                                                                       Gabriela Catrinesco
 examinând, în şedinţă de judecată publică, cererea de apel declarată de OCN 
„Microinvest” SRL,
      împotriva hotărârii Judecătoriei Chișinău, sediul Centru din 8 iulie 2024, prin care a fost 
admisă parțial acțiunea, 
       în cauza civilă, la cererea de chemare în judecată înaintată de OCN „Microinvest” SRL 
către Alevtina Storojenco și Tatiana Storojenco cu privire la încasarea datoriei și a 
cheltuielilor de judecată,-
a  c o n s t a t a t:
    Pretenţiile reclamantului:
La 29 mai 2023, OCN „Microinvest” SRL a înaintat cerere de chemare în judecată către 
Alevtina Storojenco și Tatiana Storojenco, solicitând încasarea, conform contractului de 
credit nr. 21270042009 din 20 octombrie 2021, a datoriei în sumă de 69647,37 lei dintre care 
soldul creditului -58.018,40 lei, dobânda contractuală aferentă- 1478, 02 lei, penalități- 
4714,32 lei; comision- 5436, 63 lei, precum și încasarea taxei de stat achitate în mărime 
2089, 43 lei.
 În motivarea cererii de chemare în judecată a indicat, că la 20 octombrie 2021 cu pârâta 
Alevtina Storojenco a fost încheiat contractul de credit nr. 21270042009,  prin care OCN 
„Microinvest” SRL a dat un împrumut sub formă de mijloace bănești în sumă de 75000 lei, 
pe un termen de 36 luni. Totodată, la momentul semnării contractului de împrumut, părțile au 
stabilit modalitatea de rambursare a împrumutului conform anexei B1 - graficul de 
rambursare. 
În continuare a indicat că, în conformitate cu pct. 2.1. lit. b), prin semnarea prezentului 
contract, creditorul conștientizează întinderea şi efectele obligațiilor asumate prin prezentul 
contract, nu acționează influența erorii, dolului, a obținut consilierea necesară cu privire la 
prezentul contract înainte încheiat. Menționează că, în conformitate cu pct. 1.5. al 
contractului, pentru utilizarea creditului debitorul se obligă să plătească creditorului dobânda 
aferentă credit în mărime de 7,00 % (șapte)% anual/fixă. 
La fel, menționează că, potrivit pct. 4.1. al contractului, pentru utilizarea creditului 
acordat, debitorul plătește o dobândă în mărimea stabilită la pct. 1.5. al prezentului contract. 
Susține că, conform pct. 1.4. părțile au stabilit următoarele comisioane pentru serviciile 
prestate în legătură cu utilizarea creditului, calculat şi achitat în felul următor: - 0.00 % din 
suma totală a creditului și achitat de debitor la data acordării creditului din surse proprii sau 
este reținut de creditor din suma creditului indicat în pct. 1.1. pentru care debitorul îsi 
exprimă acordul; - 2.0 % lunar, care se calculează zilnic la soldul creditului curent în prima 
zi a lunii și achitat lunar conform graficului de rambursare. Perceperea comisionului 
menționat este justificată de contraprestația oferită de creditor în legătură cu utilizarea 
creditului de debitor și anume: notificarea prealabilă a debitorului prin SMS, privind zilele de 
plată și întârzierile de achitare a creditului, acoperirea costurilor care urmează a fi suportate 
în legătură cu achitarea ratelor de credit în oficiile poștale și post-terminale deservirea 
CallCentru și posibilitățile de a obține rapid răspunsul la orice întrebare legată de creditul 
acordat, aprobarea şi menținerea limitei de credit per debitor, urmare a efectuării analizei 
financiare. 
A mai susținut că, în conformitate cu pct. 6.1., părțile au stabilit de comun acord că 
„Pentru neachitarea în termen a creditului, Creditorul este în drept să calculeze, iar debitorul 
va achita creditorului o penalitate în mărime de 1.00% din suma creditului restant pentru 
fiecare zi de întârziere, începând cu prima zi de restanță şi până la data achitării efective a 
plății”. În pct. 3.1. al contractului de credit este stipulat că, creditul poate fi eliberat prin 
transfer la contul indicat de debitor, prin casieria Creditorului, prin eliberarea mijloacelor 
bănești din contul creditorului. 
A menționat că, la 5 noiembrie 2021 reclamantul a executat obligațiile stabilite de 
contractul de credit şi a eliberat suma de bani conform contractului de credit, fapt confirmat 
prin Ordinul de plată nr. 920 din 20 octombrie 2021. 
A susținut că, executarea corespunzătoare a obligaților asumate de către pârâtul Alevtina 
Storojenco, conform contractului de credit nr. 21270042009 din 20 octombrie 2021, a fost 
asigurată cu următoarele garanții: - garanția personală a fidejusorului Tatiana Storojenco,  în 
baza contractului de fidejusiune nr. 21270042009 F1 din 20 octombrie2021, semnat de către 
Tatiana Storojenco. Mai mult ca atât, în conformitate cu pct. 1.1. al contractului de 
fidejusiune nr. 21270042009 FI din 20 octombrie 2021, fidejusorul garantează, cu întreg 
patrimoniul lui prezent şi viitor, executarea în mod solidar cu Alevtina Storojenco, a 
obligaților asumate de debitor în baza contractului de credit nr. 21270042009 din 20 
octombrie 2021, limitele fidejusiunii constituie datoriile rezultate din contractul de credit, 
care reprezintă obligația principală de rambursare a creditului, inclusiv a dobânzilor, 
penalităților, comisioanelor, taxelor sau alte costuri şi cheltuieli rezonabile de urmărire 
extrajudiciară a obligaților, stabile de prezentul contract.
A mai indicat că, în conformitate cu pct. 3.1 al contractului de fidejusiune nr. 
21270042009 F1 din 20 octombrie 2021, fidejusorul se obligă să răspundă solidar cu 
debitorul în fața creditorului, pentru obligațiile asumate de debitor conform contractului de 
credit în volum deplin. În acest sens, fidejusorii vor răspunde pentru suma soldului total al 
creditului nerambursat, dobânda de întârziere, penalitățile de întârziere, comisioane, alte plăţi 
contractuale datorate de debitor conform contractului de credit. Indică că, în perioada de 
până la depunerea cererii în judecată, pârâta a înregistrat în repetate rânduri datorii la tranșele 
creditului şi la dobânda aferentă. Despre acest fapt pârâta şi copârâta au fost înștiințate prin 
telefon și în scris - prin scrisori de avertizare,  însă fără rezultat. 
A remarcat asupra faptului că, în scopul soluționării extrajudiciare a litigiului, reclamantul 
a preîntâmpinat pârâta şi copârâta despre existenţa şi mărimea datoriilor, despre obligaţia de 
a restitui suma creditului şi de a plăti dobânzile aferente, comisioanele şi penalităţile, precum 
şi despre intenția reclamantului de a acționa în judecată în cazul în care nu vor efectua plățile 
conform contractelor. Astfel, de către reclamant a fost respectată întocmai procedura 
prealabilă de inițiere a acțiunii civile în instanţa de judecată, or, până în prezent datoriile 
existente la contractul de credit, nu au fost achitate.            
În virtutea celor invocate, reclamantul și-a întemeiat cererea prin prevederile art. art. 28, 
166 şi 167, 174, 175, 243 din Codul de procedură civilă şi art.art. 512, 513, 572, 617, 867, 
869, 871, 1146, 1153 şi 1156 din Codul civil, și solicită încasarea de la Alevtina Storojenco 
şi Tatiana Storojenco în folosul reclamantului, conform contractului de credit nr. 
21270042009 din 20 octombrie 2021, a datoriei în sumă de 69647,37 lei dintre care:  soldul 
creditului - 58018,40 lei;  dobânda contractuală aferentă - 1478,02 lei;  penalităţi - 4714,32 
lei;  comision – 5436,63 lei; - încasarea de la Alevtina Storojenco şi Tatiana Storojenco, în 
folosul reclamantului, conform contractului de credit nr. 21270042009 din 20 octombrie 
2021, conform valorii acţiunii, a taxei de stat achitate în mărime 2089,43 lei.
     Poziția instanței de fond:
Prin hotărârea Judecătoriei Chișinău, sediul Centru, din 8 iulie 2024, s-a admis parțial 
cererea de chemare în judecată depusă de OCN „Microinvest” SRL. S-a constatat nulitatea 
absolută a clauzei prevăzute de pct. 1.4. al contractului de credit cu dobândă nr. 
21270042009 din 20 octombrie 2021, privind încasarea comisionului conform graficului de 
rambursare, încheiat între OCN „Microinvest” SRL  și Storojenco Alevtina. S-a încasat în 
mod solidar de la Alevtina Storojenco și Tatiana Storojenco în beneficiul OCN 
„Microinvest” SRL, datoria în baza contractelor de credit nr. 21270042009 din 20 octombrie 
2021 și fidejusiune nr. 21270042009 din 20 octombrie 2021 în mărime de 44 960, 10 lei, și 
cheltuielile de judecată cu titlu de taxă de stat în mărime de 1 348,80 lei. În rest pretențiile s-
au respins ca neîntemeiate.
Solicitarea apelantului:
Invocând dezacordul cu soluția primei instanțe, la 30 iulie 2024 OCN „Microinvest” SRL 
a înaintat cerere de apel împotriva hotărârii Judecătoriei Chișinău, sediul Centru, din 8 iulie 
2024, solicitînd casarea parțială a acesteia, în partea constatării nulității absolute a clauzei 
prevăzute de pct. 1.4. al contractului de credit cu dobîndă nr. 21270042009 din 20.10.2021 şi 
taxei de stat corespunzătoare în sumă de 740,63 lei , cu emiterea unei noi hotărîri, prin care  
acțiunea să fie admisă integral.
    Argumentele părţilor: 
    În motivarea cererii de apel reprezentantul apelantului a indicat, că toate clauzele 
contractuale precum şi comisionul pentru serviciile prestate în legătură cu utilizarea 
creditului au fost negociate în prealabil de către OCN,, Microinvest”SRL  şi Alevtina 
Storojenco, iar într-un final după ce părțile au căzut de acord a fost încheiat contractul de 
credit, în acest context afirmațiile făcute de Alevtina Storojenco precum că :,,nu a fost 
informată corect de către reprezentantul companiei OCN ,,Microinvest” SRL, care din 
considerente necunoscute pentru ea a evitat să se conformeze cerințelor legale și să atragă o 
atenție sporită clauzelor esențiale ale contractului, pct. 1.4.. conform căreia se calculează 
sumă considerabilă de bani și să se asigure că informația din această clauză este clară”, nu 
este veridică, or, conform Declarației şi Contractului de credit, Alevtina Storojenco a declarat 
că: ,,creditorul i-a oferit suficient timp până la semnarea prezentului contract, informația 
precontractuală precum și explicațiile corespunzătoare, necesare și complete și clare, inclusiv 
legate de costul total al creditului, care au permis Debitorului să evalueze și să ia în 
cunoștință de cauză o decizie informată și rațională.”
    În acest context a menționat, că  atît comisioanele, cît şi dobînzile contractuale, au fost 
negociate din start de către părți, acestea având termen suficient de a negocia fiecare clauză 
în parte, au fost prezentate un șir de informații şi acte precontractuale, care a permis luare de 
cunoștință cu toate costurile aferente ale creditului, în toate cazurile informația fiind 
prezentată transparent şi detaliat.         
      A afirmat, că conform art. 1765 din Codul Civil al Republicii Moldova, în afară de 
dobîndă, părțile pot conveni asupra unui comision pentru serviciile prestate în legătură cu 
utilizarea creditului. Astfel, prin prisma prevederilor menționate, comisionul stabilit conform 
contractului de credit cu dobîndă cu nr. 21270042009 din 20.10.2021, nu este în contradicție 
cu actele normative civile, or, la încheierea contractului de credit creditorul pe lîngă dobînda 
contractuală poate prevede şi încasarea unor comisioane pentru serviciile prestate în legătură 
cu utilizarea creditului.
    În ceea ce privește aprecierea instanței de fond precum că: ,,partea reclamantă, la pct. 1.4. 
al contractului, inserează că perceperea comisionului menționat este justificat de 
contraprestația oferită de creditor în legătură cu utilizarea creditului de debitor și anume: 
notificarea prealabilă a debitorului prin SMS, privind zilele de plată și întârzierile de achitare 
a creditului, acoperirea costurilor care urmează a fi suportate în legătură cu achitarea ratelor 
de credit în oficiile poștale și post-terminale deservirea Call-Centru și posibilitățile de a 
obține rapid răspunsul la orice întrebare legată de creditul acordat, aprobarea și menținerea 
limitei de credit per debitor, urmare a efectuării analizei financiare, indică la caracterul 
abuziv al clauzei respective, or, această clauză este disproporțională, inechitabilă și 
dezavantajează considerabil, contrar bunei-credinte, consumatorul”. Instanța de fond nu a 
indicat nici o normă legală care ar determina caracterul abuziv clauzei respective.
      Suplimentar a relevat, că conform Legii nr. 93 din 07.04.2022. art. V, conform căreia au 
fost aduse modificări în legislația privind creditarea consumatorilor şi prin care a fost 
interzisă, ,,aplicarea limitei la rata dobânzii și a celorlalte plăți aferente se vor aplica 
situațiilor juridice în curs de realizare, cu sau fără modificarea contractelor corespunzătoare, 
în ceea ce privește creanțele се urmează a fi încasate, prin calcularea produsului dintre 
0,177%, aplicat soldului creditului rămas la expirarea termenului de 2 luni de la data intrării 
în vigoare a prezentei legi, și numărul de zile rămase până la scadența contractului de 
credit/leasing financiar.” Din păcate,. la examinarea cauzei în fond, instanța nu a cercetat 
cazul şi prin prisma normelor speciale, privind creditarea consumatorilor. Costurile aferente 
creditului acordat sunt inferioare plafoanelor şi limitelor impuse de legea specială, 
beneficiind astfel de prezumție de legalitate.
  Termenul de declarare a apelului:
 În conformitate cu prevederile art. 362 alin. (1) din Codul de procedură civilă, termenul 
de declarare a apelului este de 30 de zile de la data pronunțării dispozitivului hotărârii, dacă 
legea nu prevede altfel.
  În acest context, având în vedere că dispozitivul hotărârii Judecătoriei Chișinău, sediul 
Centru a fost pronunțat la 8 iulie 2024, iar cererea de apel a fost depusă la 30 iulie 2025, 
Colegiul judiciar constată că aceasta a fost declarată în termen.
Poziția părților în ședința de apel:
În ședința instanței de apel  reprezentantul apelantei OCN „Microinvest” SRL , Ștefan 
Ghenciu nu s-a prezentat, dar prin cererea expediată prin poșta electronică a solicitat 
examinarea cauzei în lipsa sa.
Intimateie Tatiana Storojenco și Alevtina Storojenco,  deși au fost citate despre timpul 
și locul ședinței de judecată de examinare a cererii de apel, în ședință nu s-au prezentat  și nu 
au comunicat motivele neprezentării. Urmare a acestui fapt și potrivit prevederilor art. 379 
alin. (1) Cod de procedură civilă, Colegiul a dispus examinarea pricinii în lipsa acestora.
Aprecierea instanței de apel:
 Analizând legalitatea și temeinicia hotărârii atacate, prin prisma argumentelor invocate 
de participanții la proces și a materialelor din dosar, Colegiul consideră apelul declarat drept 
neîntemeiat și care urmează a fi respins, din următoarele motive. 
 În conformitate cu art. 385 lit. a) Cod de procedură civilă, instanţa de apel, după ce 
judecă apelul, este în drept să respingă apelul şi să mențină hotărârea primei instanțe.
În temeiul art. 240 alin.(1) CPC, la deliberarea hotărârii, instanţa judecătorească 
apreciază probele, determină circumstanţele care au importanţă pentru soluţionarea 
pricinilor, care au fost sau nu stabilite, caracterul raportului juridic dintre părţi, legea 
aplicabilă soluţionării pricinii şi admisibilitatea acţiunii.
În acord cu prevederile art. 239 CPC, hotărârea judecătorească trebuie să fie legală şi 
întemeiată. Instanţa îşi întemeiază hotărârea numai pe circumstanţele constatate nemijlocit de 
instanţă şi pe probele cercetate în şedinţă de judecată.
Din conţinutul celor relatate Colegiul reţine că, sarcina instanţei de apel derivă reieşind 
din dispoziţiile art. 373 alin.(1), (2), (5) CPC, în condiţiile în care instanţa de fond a 
soluţionat fondul cauzei, cu expunerea argumentelor în vederea admiterii sau respingerii 
acţiunii în raport cu concluziile reţinute de către aceasta.
Colegiul reţine că instanţa de apel, potrivit regulilor unui proces echitabil, reţinându-se 
rolul determinant al concluziilor sale, are obligaţia să examineze efectiv problemele esenţiale 
care îi sunt supuse aprecierii şi să nu se limiteze la însuşirea motivelor instanţei inferioare 
(Hirro Balani c.Spaniei, nr.18064/91 din 09.12.1994 §27; Georgiadis c. Greciei nr.21522/93 
din 29.05.1997 §43).
Potrivit recomandărilor avizului nr.11 din 2008 al Consiliului Consultativ al 
Judecătorilor Europeni (CCJE) în atenţia Comitetului de Miniştri al Consiliului Europei 
privind calitatea hotărârilor judecătoreşti, o motivaţie şi o analiză clară sunt cerinţele 
fundamentale ale hotărârilor judecătoreşti şi un aspect important al dreptului la un proces 
echitabil. Pentru a răspunde cerinţelor procesului echitabil, motivarea ar trebui să 
evidenţieze, că judecătorul a examinat cu adevărat chestiunile esenţiale ce iau fost prezentate.
Instanţa de apel menţionează că, art. 6 din Convenţia Europeană a Drepturilor Omului 
garantează dreptul justiţiabilului la o hotărâre motivată sub aspectul instituirii obligaţiei 
instanţelor de judecată de a-şi argumenta hotărârile adoptate din perspectiva unei analize 
ample a circumstanţelor pricinii. Îndatorirea de a motiva coerent şi unitar hotărârea sub 
aspectul tuturor cererilor, fără a exista contradicţii între motivare şi dispozitiv, constituie o 
garanţie pentru justiţiabili, în faţa eventualului arbitrariu judecătoresc, fiind singurul mijloc 
prin care se dă posibilitatea de a putea exercita un eficient control judiciar.
Potrivit art. 117 alin. (1), (2) CPC, probe în cauze civile sunt elementele de fapt, 
dobândite în modul prevăzut de lege, care servesc la constatarea circumstanțelor ce justifică 
pretențiile și obiecțiile părților, precum și altor circumstanțe importante pentru justa 
soluționare a cauzei. În calitate de probe în cauze civile se admit elementele de fapt 
constatate din explicațiile părților și ale altor persoane interesate în soluționarea cauzei, din 
depozițiile martorilor, din înscrisuri, probe materiale, înregistrări audio-video, din concluziile 
experților.
În acord cu art.118 alin.(1) CPC, fiecare parte trebuie să dovedească circumstanțele pe 
care le invocă drept temei al pretențiilor și obiecțiilor sale dacă legea nu dispune altfel.
În corespundere cu art.121 CPC, instanța judecătorească reține spre examinare și 
cercetare numai probele pertinente care confirmă, combat ori pun la îndoială concluziile 
referitoare la existența sau inexistența de circumstanțe, importante pentru soluționarea justă a 
cazului.
În conformitate cu art.130 alin.(1)-(4) CPC, instanța judecătorească apreciază probele 
după intima ei convingere, bazată pe cercetarea multiaspectuală, completă, nepărtinitoare și 
nemijlocită a tuturor probelor din dosar în ansamblul și interconexiunea lor, călăuzindu-se de 
lege. Nici un fel de probe nu au pentru instanța judecătorească o forță probantă prestabilită 
fără aprecierea lor. Fiecare probă se apreciază de instanță privitor la pertinența, 
admisibilitatea, veridicitatea ei, iar toate probele în ansamblu, privitor la legătura lor 
reciprocă și suficiența pentru soluționarea cauzei. Ca rezultat al aprecierii probelor, instanța 
judecătorească este obligată să reflecte în hotărâre motivele concluziilor sale privind 
admiterea unor probe și respingerea altor probe, precum și argumentarea preferinței unor 
probe față de altele.
În corespundere cu prevederile art. 5 alin. (1) din Codul de procedură civilă, orice 
persoană interesată este în drept să se adreseze în instanţă judecătorească, în modul stabilit de 
lege, pentru a-şi apăra drepturile încălcate sau contestate, libertăţile şi interesele legitime. 
Potrivit art. 9 alin. (1), (2) lit. a), h) din Codul civil, (1) Drepturile şi obligaţiile civile 
apar în temeiul legii, precum şi în baza actelor persoanelor fizice şi juridice care, deşi nu sînt 
prevăzute de lege, dau naştere la drepturi şi obligaţii civile, pornind de la principiile 
legislaţiei civile. (2) Drepturile şi obligaţiile civile apar: a) din contracte şi din alte acte 
juridice; h) în urma altor fapte ale persoanelor fizice şi juridice şi a unor evenimente de care 
legea leagă apariţia unor efecte juridice în materie civilă. 
Articolul 10 alin. (1) din Codul civil, expres menționează că persoanele fizice și juridice 
participante la raporturile juridice civile trebuie să își exercite drepturile și să își execute 
obligațiile cu bună-credință, în acord cu lege, cu contractul, cu ordinea publică și cu bunele 
moravuri. 
Conform prevederilor art. 774 alin. (1) din Codul civil, în virtutea raportului 
obligațional, creditorul este în drept să pretindă de la debitor executarea unei prestaţii, iar 
debitorul este ţinut să o execute. 
Prin prisma prevederilor art. 858 alin. (1) din Codul civil, temeiul executării rezidă în 
existenţa unei obligaţii. 
Art. 776 din Codul civil, stipulează că obligaţiile se nasc din contract, fapt ilicit (delict) 
şi din orice alt act sau fapt susceptibil de a le produce în condiţiile legii. 
Conform art. 901 alin. (1), (5) din Codul civil, atunci când, fără justificare, debitorul nu 
își execută obligația, creditorul poate, în condițiile legii și, după caz, ale contractului, la 
alegerea sa: a) să ceară executarea silită a obligației; b) să suspende executarea obligației 
corelative; c) să reducă obligația sa corelativă; d) să recurgă la rezoluțiunea contractului; e) 
să ceară plata de despăgubiri pentru prejudiciul suferit prin neexecutare; f) să exercite orice 
alt mijloc juridic de apărare, prevăzut de lege sau contract, pentru realizarea dreptului său 
încălcat prin neexecutare. Neexecutarea obligației înseamnă orice abatere, cu sau fără 
justificare, de la executarea corespunzătoare a obligației și include neexecutarea totală sau 
parțială a obligației, executarea necorespunzătoare sau cu întîrziere a obligației. 
Conform art. 992 alin. (1) și (2) din Codul civil, contract este acordul de voinţă realizat 
între două sau mai multe persoane prin care se stabilesc, se modifică sau se sting raporturi 
juridice. 
În corespundere cu art. 993 alin. (2), (7) din Codul civil, părțile contractante pot încheia 
în mod liber, în limitele dispozițiilor legale imperative, contracte și pot stabili conținutul lor. 
Obligarea la încheierea unui contract este interzisă, cu excepţia cazurilor când obligaţia de a 
contracta este prevăzută de prezentul cod, de lege sau dacă reiese dintr-o obligație asumată 
benevol. 
Conform art. 1027 alin. (1) din Codul civil, contractul se consideră încheiat dacă părţile 
au ajuns la un acord privind toate clauzele lui esenţiale. 
În conformitate cu art. 1763 Cod civil, prin contractul de credit, o bancă sau o 
organizaţie de creditare nebancară (creditor) se obligă să pună la dispoziţia unei alte persoane 
(debitor) o sumă de bani ca împrumut, cu condiţia rambursării ei, a plăţii dobânzii şi a altor 
plăţi aferente, sau îşi asumă orice alt angajament de a achiziţiona o creanţă sau de a efectua o 
plată, de a prelungi termenul de rambursare a datoriei sau de a emite orice garanţii. 
Contractul de credit se încheie în scris. Faţă de contractul de credit se aplică prevederile 
referitoare la contractul de împrumut în măsura în care regulile prezentului capitol nu prevăd 
altfel sau din esenţa contractului de credit nu reiese contrariul. Dispoziţiile prezentei secţiuni 
se aplică împrumuturilor acordate de către bănci sau organizaţii de creditare nebancară, 
precum şi alte organizaţii care acordă credite în baza legii. 
Potrivit art. 1247 alin. (1) din Codul civil, împrumutatul trebuie să restituie împrumutul 
în termenul şi în modul stabilit de contract. 
Conform art. 1248 alin. (2) din Codul civil, dacă în contract este prevăzută restituirea 
împrumutului în rate şi împrumutatul nu le restituie în modul stabilit, împrumutătorul poate 
cere restituirea imediată a întregului împrumut şi a dobânzii aferente în condițiile stabilite la 
art. 864 alin. (2) şi (4). 
Potrivit art. 1637 alin.(1) din Codul civil, obligaţia fidejusorului apare şi devine scadentă 
doar în măsură în care apare şi devine scadentă obligaţia debitorului faţă de creditor.
 Articolul 1640 din Codul civil, prevede că, cu excepţia cazului în care s-a stipulat altfel, 
obligaţia debitorului şi a fidejusorului este solidară şi, în consecinţă, creditorul poate pretinde 
executarea solidară de la debitor sau, în limitele garanţiei, de la fidejusor. 
Potrivit art. 3 din Legea privind contractele de credit pentru consumatori nr. 202 din 
12.07.2013, contractul de credit pentru consumatori reprezintă contractul prin care un 
creditor acordă sau se angajează să acorde unui consumator un credit sub forma de amânare 
la plată, împrumut sau alte facilităţi similare (…); costul total al creditului pentru 
consumatori reprezintă toate costurile, inclusiv dobânda, comisioanele, taxele şi orice alt tip 
de costuri pe care trebuie să le suporte consumatorul în legătură cu contractul de credit şi 
care sînt cunoscute de creditor (…).
Potrivit art. 3 alin. (1) din Codul civil, are calitatea de consumator orice persoană fizică 
care, în cadrul unui raport juridic civil, acţionează predominant în scopuri ce nu ţin de 
activitatea de întreprinzător sau profesională. Persoana fizică nu are calitatea de consumator 
dacă cealaltă parte a raportului juridic civil nu are calitatea de profesionist. (2) Are calitatea 
de profesionist orice persoană fizică sau juridică de drept public sau de drept privat care, în 
cadrul unui raport juridic civil, acționează în scopuri ce ţin de activitatea de întreprinzător 
sau profesională, chiar dacă persoana nu are scopul de a obţine un profit din această 
activitate. 
Din materialele cauzei s-a stabilit că la 20 octombrie 2021, între OCN „Microinvest” 
SRL și Alevtina Storojenco, a fost încheiat contractul de credit nr. 21270042009, potrivit 
căruia  creditorul OCN „Microinvest” SRL a acordat debitorului Alevtina Storojenco un 
credit în mărime de 75000 lei, pe un termen de 36 luni, cu o dobândă fixă de 7% anuală, iar 
la pct. 1.4. din contract s-a prevăzut un comision de 2,00%, lunar, care se calculează zilnic la 
soldul creditului curent, începând cu data următoare datei eliberării creditului inclusiv ziua 
rambursării integrale a acestuia - conform graficului de rambursare.
 Conform ordinului de eliberare a numerarului nr. 620 din 20 octombrie 2021, pârâtei 
Alevtina Storojenco i s-a eliberat suma de 75000 lei (f. d. 29). 
Conform graficului la contractul enunțat și ulterior modificat, Alevtina Storojenco s-a 
obligat să ramburseze împrumutul acordat în mărime de 75000 lei începând cu 20 octombrie 
2021 și să achite lunar rata de 3223,80 lei, formată din rata la împrumut, dobândă și comision 
pentru 36 luni, iar începând cu 19 octombrie 2021 rata de 3490,98 7 lei, compusă de rata 
capital în mărime de 75000 lei, dobânda spre plată constituind 9707,06 lei, comisionul 33283 
lei, iar în total suma de 116057,17 lei (f. d. 17, 22). 
În același timp, la 20 octombrie 2021 a fost încheiat contractului de fidejusiune nr. 
21270042009-F1, între Tatiana Storojenco și OCN „Microinvest” SRL, prin care Tatiana 
Storojenco, în calitate de fidejusor garantează cu tot patrimoniul  lui prezent și viitor, 
executarea în mod solidar cu  Alevtina Storojenco obligațiile asumate de debitor în baza 
contractului de credit.
Conform înscrisului prezentat privitor la plățile spre scadență și plățile efectiv achitate, 
Alevtina Storojenco a făcut achitări în mărime de 45441,85 lei, dintre care 16981,60 lei se 
referă la tranșe, 5465,81 lei la dobândă, 3743,80 lei la penalități și 19250,64 lei la comisionul 
pentru serviciul prestat (f. d. 30).
La  23 mai 2023 OCN „Microinvest” SRL, a expediat în adresa intimatei Alevtina 
Storojenco somația nr. 170253, prin care a solicitat achitarea datoriei restante în termen de 15 
zile din momentul recepționării prezentei somații, însă aceasta nu a fost recepționată, fiind 
returnată cu mențiunea „nereclamat” (f.d.25-26). 
La 29 mai 2023, OCN „Microinvest” SRL a depus cerere de chemare în judecată către 
Alevtina Storojenco și Tatiana Storojenco, solicitând încasarea, conform contractului de 
credit nr. 21270042009 din 20 octombrie 2021, a datoriei în sumă de 69647,37 lei dintre care 
soldul creditului- 58.018,40 lei, dobânda contractuală aferentă- 1478, 02 lei, penalități- 
4714,32 lei; comision- 5436, 63 lei, precum și încasarea taxei de stat achitate în mărime 
2089, 43 lei.
Prin hotărârea Judecătoriei Chișinău, sediul Centru, din 8 iulie 2024, s-a admis parțial 
cererea de chemare în judecată depusă de OCN „Microinvest” SRL. S-a constatat nulitatea 
absolută a clauzei prevăzute de pct. 1.4. al contractului de credit cu dobândă nr. 
21270042009 din 20 octombrie 2021, privind încasarea comisionului conform graficului de 
rambursare, încheiat între OCN „Microinvest” SRL  și Storojenco Alevtina. S-a încasat în 
mod solidar de la Alevtina Storojenco și Tatiana Storojenco în beneficiul OCN 
„Microinvest” SRL, datoria în baza contractelor de credit nr. 21270042009 din 20 octombrie 
2021 și fidejusiune nr. 21270042009 din 20 octombrie 2021 în mărime de 44 960, 10 lei, și 
cheltuielile de judecată cu titlu de taxă de stat în mărime de 1 348,80 lei. În rest pretențiile s-
au respins ca neîntemeiate.
Nefiind de acord cu hotărârea instanței de fond, în partea respingerii acțiunii, OCN 
„Microinvest” SRL, a contestat-o cu apel invocând argumentele menționate supra. 
Totodată, reieșind din prevederile art. 373 al Codului de procedură civilă, Colegiul civil 
va verifica legalitatea și temeinicia hotărârii prime instanțe doar în partea contestată. 
Verificând legalitatea şi temeinicia hotărârii instanţei ierarhic inferioare, în raport cu 
criticele formulate în cererea de apel şi materialul probator, Colegiul civil, comercial şi de 
contencios administrativ al Curţii de Apel Centru conchide că soluţia instanţei de fond în 
partea contestată este una corectă, rezultată din aprecierea corectă a materialului probator şi 
interpretarea justă a normelor de drept material.
În temeiul art. 1765 din Codul civil, în afară de dobîndă, părţile pot conveni asupra unui 
comision pentru serviciile prestate în legătură cu utilizarea creditului. Conform art. 328 alin. 
(1) și alin. (2) din Codul civil, nulitatea absolută a actului juridic poate fi invocată, atît pe 
cale de acțiune, cît și pe cale de excepție, de orice persoană care are un interes născut și 
actual. Instanța de judecată este obligată să o constate din oficiu după ce a ascultat opiniile 
participanților la proces. Nulitatea absolută nu poate fi înlăturată prin confirmarea de către 
părţile actului lovit de nulitate sau succesorii acestora. 
În conformitate cu prevederile art. 329 alin. (1) și (2) din Codul civil, în contractele cu 
consumatorii sînt nule clauzele abuzive, precum şi clauzele prin care se derogă de la 
dispoziţiile legale de la care este interzis a se deroga în detrimentul consumatorului (nulitatea 
de protecţie). Nulitatea de protecţie operează doar în măsura în care avantajează 
consumatorul. 
Potrivit art. 1069 alin. (4) din Codul civil, în contractul dintre un profesionist şi un 
consumator se prezumă că: a) clauzele au fost propuse de către profesionist; b) clauzele nu 
au fost negociate individual; c) clauzele elaborate de către un intermediar sau un alt terţ au 
fost propuse de către profesionist.
Conform art. 1071 din Codul civil, persoana care prezintă clauze care nu au fost 
negociate individual este obligată să se asigure că ele sînt elaborate şi comunicate într-un 
limbaj clar şi inteligibil, precum şi să fie lizibile. Această cerinţă este aplicabilă textului în 
întregime, inclusiv notelor de subsol, trimiterilor la alte texte sau specificaţiilor de orice 
natură. Întrun contract dintre un profesionist şi un consumator, clauza propusă de către 
profesionist cu încălcarea obligaţiei de transparenţă impuse prin dispoziţiile alin.(1) poate fi 
considerată abuzivă doar pe acest unic temei. 
Art. 1072 alin. (1) din Codul civil stabilește că, într-un contract dintre un profesionist şi 
un consumator, clauza care nu a fost negociată individual se consideră abuzivă dacă este 
propusă de către profesionist şi dezavantajează considerabil, contrar bunei-credinţe, 
consumatorul. 
În conformitate cu art. 16 lit. a) din Legea nr. 105 din 13.03.2003 privind protecţia 
consumatorilor, consumatorul, la încheierea contractelor, are dreptul de a lua liber decizii la 
achiziţionarea produsului, serviciului, fără a i se impune în contracte clauze abuzive sau care 
pot favoriza folosirea unor practici comerciale incorecte, de natură a influenţa opţiunea 
acestuia. 
În temeiul art. 24 din Legea privind protecția consumatorilor, consumatorii au dreptul de 
a fi informaţi, în mod complet, corect şi precis, asupra caracteristicilor produselor şi 
serviciilor oferite de către agenţii economici astfel încît să aibă posibilitatea de a face o 
alegere raţională, în conformitate cu interesele lor, între produsele şi serviciile oferite şi să fie 
în măsură să le utilizeze, potrivit destinaţiei acestora, în deplină securitate.
Pct. 1.4 din contractul de credit nr.21270042009 din  20 octombrie 2021, prevede un 
comision lunar de administrare 2% lunar,  care se calculează zilnic din soldul creditului 
curent, începînd cu data următoare datei eliberării creditului inclusiv ziua rambursării 
integrale a acestuia, reieșind din baza de calcul-anul cu 365/366 zile și numărul efectiv de 
zile de utilizare a părții respective din  credit-se va achita în conformitate cu Graficul de 
rambursare anexat la prezentul Contract.
Potrivit actului de evoluție a contului, pârâta/intimată  Alevtina Storojenco a achitat cu 
titlu de comision suma de  19250,64 lei.
 Avînd în vedere prevederile menționate, Colegiul civil remarcă că la caz s-a constatat cu 
certitudine că contractul de credit care formează obiectul litigiului, constituie un contract de 
adeziune, cu clauze standard, în care clauzele sânt formulate în prealabil de către 
profesionist, consumatorul neavând posibilitatea de a influența conținutul lor, fiind pus în 
situația de a accepta încheierea contractului în condițiile impuse ori de a renunța la încheierea 
lui. 
Prin urmare, în mod just instanța de fond a stabilit că OCN „Microinvest” SRL a admis 
în textul contractului clauze abuzive, prin introducerea în contractul de credit nr. 
21270042009 din 20 octombrie 2021  a unui comision de administrare lunar în mărime de 
2% din valoarea împrumutului, or, acesta are menirea de a crea consumatorului condiții 
disproporționale în raport cu persoana împrumutătorului, fapt care este inadmisibil în cadrul 
relațiilor cu consumatorii, nefiind negociată clauza respectivă. 
Conform prevederilor art. 1075 alin. (1) din Codul civil la evaluarea caracterului abuziv 
al unei clauze contractuale în sensul art. 1072 alin. (1), art. 1073 şi 1074 se va ține cont de: a) 
respectarea obligației de transparență prevăzută la art. 1071; b) natura obiectului contractului; 
c) circumstanțele determinante în cadrul încheierii contractului; d) celelalte clauze 
contractuale; şi e) clauzele cuprinse în orice alt contract de care depinde contractul.
Potrivit art. 1076 alin. (1) - (3) din Codul civil, clauza abuzivă este lovită de nulitate 
absolută. (2) Această nulitate de protecţie operează doar în măsura în care anularea clauzei 
avantajează partea care nu a propus clauza abuzivă. (3) În cazul în care partea care nu a 
propus clauza abuzivă este un consumator, instanţa de judecată este obligată să invoce 
nulitatea din oficiu. 
Astfel, Colegiul civil reține că creditorul urma să indice scopul pentru care au fost 
percepute comisioanele, destinaţia acestora, astfel încât să ofere consumatorului toate 
informaţiile necesare în raport de care ultimul alege să încheie sau nu contractul respectiv, 
urma să se specifice care sunt operaţiunile concrete, pe care creditorul se obligă să le 
efectueze, în schimbul acestui comision. Creditorul urma să furnizeze servicii care constituie 
o contraprestație şi care să justifice perceperea acestui comision, în plus, redactarea acestor 
clauze să nu fie lipsită de claritate. Cuprinsul contractului urmează să conţină precizări, cu 
privire la fundamentul perceperii acestor comisioane ori destinaţiei acestora, să conţină în 
mod transparent motivele care justifică remunerația corespunzătoare acestui comision, în 
condițiile în care se contestă că creditorul este obligat să furnizeze o contraprestație reală, 
pentru a obține comisionul menționat. 
Mai mult, Colegiul civil apreciază critic afirmațiile apelantului pe marginea scopului 
comisionului solicitat și introdus în contractele de credit, or, notificările prealabile a 
debitorului pe întârzierile de achitare, faptul că creditul urmează a fi gestionat de creditor 
frecvent pentru a nu admite întârzieri, servicii pe care le oferă apelantul, face parte din 
activitatea firească a apelantei OCN „Microinvest” SRL, care este un profesionist ce se 
ocupă cu acordarea împrumuturilor, iar costurile ce apar în legătură administrarea acestuia 
urmează a fi acoperită prin perceperea dobânzii și nicidecum în ceea ce privește încasarea 
comisionului.
Or, instanţa de apel nu neagă dreptul creditorului de a pretinde comisioane de la a 
debitor, însă impunerea acestora urmează a fi justificată în vederea protejării drepturilor 
debitorului/ consumator, iar la caz comisionul pentru serviciile prestate reținut în mărime de 
5436,639(comisionul solicitat) și 19250,64 lei(comisionul achitat) lei, raportat la suma 
împrumutului  de 75000 lei este absolut nejustificat și abuziv. Cu atît mai mult, că apelantul 
nu a indicat concret scopul pentru care a fost perceput comisionul în cauză, destinația 
acestuia, astfel încât să ofere consumatorului toate informațiile necesare în raport de care 
ultimul alege să încheie sau nu contractele respective, urmează să se specifice care sunt 
operațiunile concrete, pe care creditorul se obligă să le efectueze, în schimbul acestor 
comisioane. Pentru aceste motive, se constată că prin această clauză se încalcă obligația de 
bună-credință în raport cu debitorul, deoarece încasarea comisionului respectiv nu este 
justificată prin contraprestații din partea creditorului. 
Astfel, Colegiul civil apreciază ca fiind întemeiată concluzia instanței de fond cu privire 
la faptul că cuprinsul contractului nu conține precizări cu privire la fundamentul perceperii 
acestui comision ori destinației acestuia, or, să conțină în mod transparent motivele care 
justifică remunerația corespunzătoare acestui comision, astfel, în lipsa acestor precizări, 
clauza privind comisionul este una abuzivă. 
Prin urmare,  Colegiul civil remarcă că OCN „Microinvest” SRL nu a prezentat nici o 
probă, ce ar demonstra faptul negocierii individuale a clauzelor contractuale, iar simplul fapt 
că  Alevtina Storojenco, și respectiv, Tatiana Storojenco, au semnat contractul nu servește 
temei suficient pentru a constata că contractul a fost negociat de fapt. Astfel, semnarea 
contractului, în aceiași zi când a fost înaintată cererea de acordare a creditului, cu 
transmiterea informației precontractuale, fără negocierea reală a clauzelor contractuale 
(mărime dobânzii, penalității, comisioanelor etc), nu poate fi apreciată drept o negociere a 
contractului. 
În consecință, negocierea directă cu consumatorul nu este echivalentă cu prezentarea 
pachetului de servicii de către creditor şi cu obligaţia de informare, negocierea presupunând, 
ca partea, consumatorul, să aibă posibilitatea studierii şi modificării clauzelor contractuale. 
În această ordine de idei, în viziunea Colegiului civil, toate argumentele și afirmațiile 
invocate de către apelantă, citate supra, sunt vădit lipsite de suport juridic, sub toate aspectele 
au fost examinate de prima instanță, iar instanța de apel le apreciază ca fiind inconsistente și 
fără raționament valabil circumstanțelor speţei. 
În final, având în vedere că hotărârea primei instanțe este întemeiată și legală, iar criticile 
invocate de apelant sunt nejustificate, Colegiul civil și de contencios administrativ al Curții 
de Apel Centru ajunge la concluzia de a respinge apelul și de a menține hotărârea primei 
instanțe.
      În conformitate cu art. 385 alin.(1) lit. a), art. art. 389-390, CPC, Colegiul civil, 
comercial şi de contencios administrativ al Curţii de Apel Centru,
d e c i d e :
       Se respinge cererea de apel declarată de OCN „Microinvest” SRL.
       Se menține hotărârea Judecătoriei Chișinău, sediul Centru din 8 iulie 2024, emisă în 
cauza civilă, la  cererea de chemare în judecată înaintată OCN „Microinvest” SRL către 
Alevtina Storojenco și Tatiana Storojenco cu privire la încasarea datoriei și a cheltuielilor de 
judecată.
      Decizia este definitivă din momentul pronunţării, dar poate fi atacată cu recurs la Curtea 
Supremă de Justiţie în termen de 2 luni de la data comunicării deciziei integrale.
Președintele completului, 
judecătorul                         Valeriu Arhip
Judecătorii                                          Diana Corlăteanu
                                                                                                                 Nicolae Ghedrovici