 Dosarul nr. 5r-5078/2025
           4-25116926-12-5r-15082025
H O T Ă R Î R E
În numele Legii
         12 decembrie 2025                                                                                                   *****
Judecătoria ***** (sediul Ciocana)
În  componenţa completului:
Președintele ședinței
Judecător: Veniamin Chihai
Grefier: Natalia Zaborot
examinând în ședință judiciară publică, în limba de stat, contestația lui Laguta Maia a. n. *****, 
IDNP *****, dom. *****, str. *****, împotriva procesului verbal cu privire la contravenție nr. 
***** şi deciziei privind aplicarea sancțiunii contravenționale din *****, 
A CONSTATAT:
La data de 08.08.2025, Laguta Maia a înregistrat în cancelaria Inspectoratului de Poliție 
Buiucani *****, o contestație cu nr. 2944, împotriva procesului – verbal cu privire la 
contravenție nr. ***** și deciziei agentului constatator al Inspectoratului de Poliție Buiucani 
*****, Ștefan Gobjila din *****, privind aplicarea sancțiunii contravenționale prevăzute de art. 
349 alin. (1) Cod Contravențional RM.
Conform scrisorii IP Buiucani ***** nr. 34/20/5-13407 din 12.08.2025, contestația 
nominalizată, a fost expediată Judecătoriei *****, pentru examinare.
În motivarea contestației, Maia Laguta indică faptul că, la data de *****, agentul 
constatator al Inspectoratului de Poliție Buiucani a întocmit în privința sa procesul-verbal cu 
privire la contravenție *****, prin care i s-a imputat săvârșirea contravenției prevăzute de art. 
349 alin. (1) Cod contravențional, constând în împiedicarea, sub orice formă, a activității 
legitime a funcționarului public, iar prin decizia emisă i-a fost aplicată sancțiunea amenzii în 
mărime de 60 unități convenționale, echivalentul a 3000 lei.
Se menționează că procesul-verbal contestat a fost primit prin poștă, cu aviz recomandat, la 
data de 01.08.2025.
Contestatoarea arată că nu este de acord cu procesul-verbal cu privire la contravenție și cu 
decizia de aplicare a sancțiunii contravenționale, întrucât acestea au fost întocmite în lipsa faptei 
contravenționale imputate, precum și cu încălcarea procedurii legale de constatare și sancționare.
La fel, se arată că la data de *****, pe adresa *****, str. Suceava nr. 110, contestatoarea 
nu a săvârșit nici o faptă care să cadă sub incidența art. 349 alin. (1) Cod contravențional. Se 
invocă faptul că nu există și nu au fost administrate probe certe, concludente și utile ale 
vinovăției sale, acuzațiile formulate neavând la bază niciun suport probatoriu, fiind astfel încălcat 
principiul prezumției de nevinovăție.
Contestatoarea susține că actul de constatare a vinovăției și de aplicare a sancțiunii 
contravenționale a fost întocmit cu încălcarea vădită a dreptului la apărare și, implicit, a dreptului 
la un proces echitabil. Se arată că agentul constatator a procedat la întocmirea procesului-verbal 
și la emiterea deciziei de sancționare fără a iniția un proces contravențional efectiv. Deși la fața 
locului i-ar fi fost aduse verbal acuzații privind încălcarea ordinii publice, în conținutul 
procesului-verbal acțiunile sale au fost calificate drept împiedicare a activității legitime a 
funcționarului public.
Se indică faptul că agentul constatator nu a desfășurat o activitate de colectare și 
administrare a probelor în spiritul legii și nu a asigurat o anchetă efectivă, bazându-se pe 
presupuneri și aprecieri personale, care nu corespund realității obiective.
Contestatoarea mai arată că procesul-verbal este lovit de nulitate, întrucât nu conține toate 
datele obligatorii prevăzute de art. 443 Cod contravențional. În acest sens, se invocă lipsa 
semnăturii agentului constatator și a martorului-asistent, lipsa indicării clare a calității agentului 
constatator, precum și neclaritatea privind dreptul acestuia de a întocmi procesul-verbal. Se 
menționează că, la cererea contestatoarei de a se prezenta martorul-asistent, agentul constatator a 
refuzat.
De asemenea, se arată că în rubrica destinată descrierii faptei contravenționale nu este 
descrisă clar fapta imputată, lipsind indicarea concretă a acțiunilor prin care s-ar fi împiedicat 
activitatea funcționarului public, tipul activității, precum și persoana în privința căreia s-ar fi 
realizat această pretinsă împiedicare.
Mai susține Maia Laguta că fapta contravențională nu este descrisă cert și detaliat, ci într-o 
formă generală, iar data și ora săvârșirii pretinsei fapte nu sunt indicate corect. Se arată că, 
potrivit procesului-verbal, data și ora săvârșirii contravenției coincid cu data și ora întocmirii 
procesului-verbal (*****, ora 13:06), ceea ce face imposibil de imaginat săvârșirea contravenției 
exact în momentul întocmirii actului de constatare și al aplicării sancțiunii.
Se invocă, totodată, că aceste circumstanțe confirmă caracterul premeditat și ostil al 
atitudinii agentului constatator față de contestatoare.
În drept, contestatoarea invocă dispozițiile art. 5 alin. (1), art. 7, art. 375 alin. (3), art. 395 
alin. (2), art. 448 alin. (1), art. 441 alin. (1) lit. a) Cod contravențional, art. 20 și art. 53 din 
Constituția Republicii Moldova, precum și art. 6 din Convenția Europeană a Drepturilor Omului, 
arătând că nimeni nu poate fi declarat vinovat de săvârșirea unei contravenții decât în 
conformitate cu legea și că concluziile despre vinovăție nu pot fi întemeiate pe presupuneri.
În final, contestatoarea solicită primirea contestației spre examinare, examinarea acesteia în 
ședință publică, admiterea contestației, constatarea caracterului ilegal al acțiunilor agentului 
constatator IP Buiucani Ștefan Gobjila, anularea procesului-verbal cu privire la contravenție 
***** din ***** și a deciziei de sancționare, constatarea nevinovăției sale și încetarea procesului 
contravențional, cu declararea nulității actelor contestate și repunerea în drepturile lezate.
Contestatara Maia Laguta fiind citată legal despre data, locul şi ora examinării cauzei, 
prin intermediul poștei, fapt confirmat prin extrasul de email (f.d.27) nu s-a prezentat și nu a 
comunicat instanței motivele neprezentării.
Totodată agentul constatator Ștefan Gobjila la fel în ședința de judecată nu s-a prezentat 
fiind legal citat, prin intermediul poștei electronice la adresa ips_buiucani@igp.gov.md și nici a 
adresat careva cereri cu privire la amânarea sau examinarea cauzei lipsă.  
Faptul citării părților se atestă și prin informația plasată pe saitul oficial al Judecătoriei 
*****: https://jc.instante.justice.md/ro/agenda-sedintelor, iar reieșind din faptul că părțile în 
ședința de judecată nu s-au prezentat și că au fost întreprinse toate măsurile necesare în vederea 
respectării prevederilor art. 382 Cod Contravenţional RM, privind citarea participanților la 
proces, instanţa a considerat neprezenţa acestora nemotivată/motivată, şi conform art. 455 alin. 
(2), (3) Cod Contravențional RM, a dispus examinarea cauzei în lipsa ultimilor. Or, citarea se 
face prin invitaţie scrisă, care se înmânează de către autoritatea competentă sau se expediază 
prin poştă, prin notă telefonică sau telegrafică, prin telefax, prin poştă electronică sau prin alt 
mijloc în cazul în care autoritatea poate dovedi că citaţia a fost primită sau a fost transmisă 
persoanei citate, dar aceasta a refuzat să o primească. 
Cercetând materialele dosarului contravențional, verificând argumentele invocate în 
contestație în raport cu probele prezentate, instanţa de judecată consideră contestația întemeiată, 
urmând a fi admisă din următoarele considerente. 
În conformitate cu prevederile art. 448 alin. (1) Cod Contravenţional RM, contravenientul, 
victima sau reprezentantul acestora, procurorul, dacă este parte în cauza contravențională, în 
cazul în care nu sînt de acord cu decizia agentului constatator sau în cazul în care aceasta a fost 
emisă cu încălcarea normelor procesuale stabilite de prezentul cod, sînt în drept să conteste 
decizia emisă asupra cauzei contravenționale. Termenul de contestare a deciziei agentului 
constatator este de 15 zile de la data emiterii acesteia sau, pentru părțile care nu au fost prezente 
la şedința de examinare a cauzei contravenționale, de la data înmînării copiei de pe decizia 
respectivă în condițiile art. 4471 alin. (8).
În conformitate cu art. 442 alin. (1) Cod Contravenţional RM, procesul-verbal cu privire la 
contravenție este un act prin care se individualizează fapta ilicită şi se identifică făptuitorul. 
Procesul-verbal se încheie de agentul constatator pe baza constatărilor personale şi a probelor 
acumulate, în prezenţa făptuitorului sau în absența lui.
Conform art. 440 alin. (1) Cod Contravenţional RM, constatarea faptei contravenţionale 
înseamnă activitatea, desfăşurată de agentul constatator, de colectare şi de administrare a 
probelor privind existenţa contravenţiei, deciziei privind examinarea contravenţiei în temeiul 
constatării agentului constatator sau procesului-verbal cu privire la contravenţie, de aplicare a 
sancţiunii contravenţionale sau de trimitere, a dosarului, după caz, funcționarului abilitat să 
examineze cauza contravențională, din cadrul autorității din care face parte agentul constatator, 
în instanţa de judecată sau în alt organ spre soluţionare.
Conform art. 425 alin. (1) Cod Contravenţional RM, probele sînt elemente de fapt, 
dobîndite în modul stabilit de prezentul cod, care servesc la constatarea existenţei sau 
inexistenţei contravenţiei, la identificarea făptuitorului, la constatarea vinovăţiei şi la cunoaşterea 
altor circumstanţe importante pentru justa soluţionare a cauzei.
Conform art. 441 alin. (l) lit. a) Cod Contravenţional RM, procesul contravenţional nu 
poate fi pornit, iar dacă a fost pornit, nu poate fi efectuat şi va fi încetat dacă nu există faptul 
contravenţiei.
Studiind materialele dosarului, instanţa de judecată a constatat cu certitudine următoarele.
În fapt, prin procesul-verbal cu privire la contravenție seria MAI07 nr. ***** din *****, 
încheiat la ora 13:06 de către agentul constatator Ștefan Gobjila din cadrul IP Buiucani *****, cu 
sediul în *****, str. *****, Laguta Maia a fost sancționat contravențional în temeiul art. 349 
alin. (1) Cod Contravențional RM, pentru pretinsa comitere a contravenției de „împiedicare a 
activității legitime a funcționarului public sau a persoanei cu funcție de răspundere din cadrul 
organelor de ocrotire a ordinii de drept ori a organelor de control, în exercitarea funcției” – 
constând în manifestarea unui comportament agresiv și împiedica activitatea poliției.
În consecință, prin decizia agentului constatator din *****, inserată în pct. 16 al aceluiași 
proces-verbal, a fost sancționată cu amendă în mărime de 60 de unități convenționale, 
echivalentul a 3000 lei.
Instanța reține că, contestația asupra procesului-verbal cu privire la contravenție şi decizia 
agentului constatator a fost depusă de către Laguta Maia la data de 08.08.2025, cu respectarea 
termenului prevăzut de art. 448 alin. (1) Cod Contravenţional RM, având în vedere faptul că, 
după întocmirea procesului verbal cu privire la contravenție și emiterii deciziei de aplicare a 
sancțiunii contravenționale agentul constatator a expediat copia acestora lui Laguta Maia numai 
la data de 31.07.2025.
Raportând circumstanțele de fapt stabilite în cadrul cercetării judecătorești la normele de 
drept aplicabile cazului, instanța de judecată găsește nefondate concluziile agentului constatator 
Ștefan Gobjila aferent vinovăției lui Laguta Maia în încălcarea prevederilor art. 349 alin. (1) Cod 
Contravențional RM, de vreme ce agentul constatator nu a acumulat probe suficiente și 
verosimile într-u susținerea actului de constatare și de tragere a persoanei la răspundere 
contravențională.
Instanța constată că singurele materiale pe care se întemeiază acuzația contravențională 
sunt procesul-verbal cu privire la contravenție și raportul agentului constatator, nefiind 
administrate alte probe care să confirme, în mod obiectiv și concludent, existența faptei 
contravenționale și vinovăția contestatoarei.
Analizând conținutul procesului-verbal, instanța reține că descrierea faptei este una 
generală, vagă și stereotipă, fiind indicat doar faptul că persoana „manifestă comportament 
agresiv și împiedică activitatea echipajului de poliție”, fără a fi descrise acțiuni concrete, precise 
și individualizate care să permită stabilirea elementelor constitutive ale contravenției prevăzute 
de art. 349 alin. (1) Cod contravențional.
Nu este indicat în ce constau exact acțiunile de împiedicare, care activitate legitimă a 
funcționarului public a fost împiedicată, în ce mod, pe ce durată și care a fost legătura cauzală 
dintre pretinsa conduită a contestatoarei și imposibilitatea desfășurării activității poliției. O 
asemenea descriere formală nu permite instanței verificarea existenței laturii obiective a 
contravenției.
Totodată, instanța constată că data și ora pretinsei fapte coincid cu data și ora întocmirii 
procesului-verbal, respectiv *****, ora 13:06, ceea ce pune sub semnul întrebării realitatea 
săvârșirii unei contravenții distincte anterior momentului constatării și sancționării acesteia. Or, 
procesul-verbal nu poate suplini lipsa unei constatări de fapt anterioare și autonome a faptei.
În ceea ce privește raportul agentului constatator anexat la materialele cauzei, instanța 
reține că acesta nu reprezintă o probă distinctă și independentă, ci reflectă exclusiv percepția 
subiectivă a aceluiași agent care a întocmit procesul-verbal și a aplicat sancțiunea. Raportul nu 
este susținut de alte mijloace de probă obiective, precum înregistrări video, declarații ale unor 
martori independenți, mijloace tehnice ori alte date verificabile.
În aceste circumstanțe, instanța consideră că nu sunt întrunite elementele constitutive ale 
contravenției prevăzute la art. 349 alin. (1) Cod Contravențional. Fapta imputată nu are 
caracterul unei obstrucții intenționate, nu există dovada unei împiedicări efective a exercitării 
funcției de către agentul constatator, iar comportamentul contestatarului nu a depășit limitele 
rezonabile ale colaborării cu autoritățile. 
Această concluzie este susținută și de jurisprudența Curții Europene a Drepturilor Omului, 
care a statuat în mod constant că sancționarea unei persoane pentru neconformări formale, în 
absența unui prejudiciu real ori a unei intenții ilicite, constituie o încălcare a dreptului la un 
proces echitabil și a principiului proporționalității (a se vedea cauza Karelin c. Rusiei, cererea 
nr. 926/08, hotărârea din 20 septembrie 2016, § 63).
Față de toate cele expuse, instanța constată că procesul-verbal a fost întocmit cu o 
interpretare excesiv formalistă a normei legale, cu nesocotirea valorii juridice a documentelor 
electronice prezentate, motiv pentru care sancțiunea aplicată este nelegală și netemeinică.
În acest context, instanța relevă că, în lumina jurisprudenţei Curţii Europene a Drepturilor 
Omului, in dubio pro reo este un principiu complementar prezumţiei de nevinovăție. Înainte de a 
fi o problemă de drept, principiul in dubio pro reo este o problemă de fapt. Înfăptuirea justiţiei 
cere ca judecătorii să nu se întemeieze, în hotărârile pe care le pronunţă, pe probabilităţi, ci pe 
certitudini dobândite pe bază de probe decisive, complete, sigure, în măsură să reflecte realitatea 
obiectivă.
În consecință, cercetând materialele dosarului contravențional, instanța a stabilit cu 
certitudine faptul că, de către agentul constatator nu au fost acumulate careva probe care să 
confirme vinovăția lui Laguta Maia de comiterea contravenției imputate, procesul-verbal fiind 
bazat în exclusivitate pe afirmațiile agentului constatator. Or, probele sunt elemente de fapt, 
dobândite în modul stabilit de codul contravenţional, care servesc la constatarea existenței sau 
inexistenței contravenţiei, la identificarea făptuitorului, la constatarea vinovăției şi la cunoașterea 
altor circumstanţe importante pentru justa soluționare a cauzei, iar în calitate de probe se admit 
elementele de fapt constatate prin intermediul următoarelor mijloace: procesul-verbal cu privire 
la contravenţie, procesul-verbal de ridicare a obiectelor şi documentelor, procesul-verbal de 
percheziţie, procesul-verbal privind cercetarea la fața locului, procesele-verbale privind alte 
acțiuni procesuale efectuate în conformitate cu prezentul cod, explicaţiile persoanei în a cărei 
privinţă a fost pornit proces contravenţional, declaraţiile victimei, ale martorilor, înscrisurile, 
înregistrările audio sau video, fotografiile, corpurile delicte, obiectele şi documentele ridicate, 
constatările tehnico-ştiinţifice şi medico-legale, raportul de expertiză. Probele pot fi dobândite, 
prelucrate, păstrate și prezentate ca documentație pe suport de hârtie sau în formă electronică ori 
cu convertirea documentației respective într-un format electronic ușor accesibil, inclusiv cu 
utilizarea semnăturii electronice simple.
Conform art. 7 Cod contravenţional RM persoana poate fi sancţionată numai pentru 
contravenţia în a cărei privinţă este dovedită vinovăţia sa, iar vinovăţia la rîndul său este unul din 
elementele constitutiv a unei contravenţii, care urmează a fi dovedită de agentul constatator.
În această ordine de idei, în baza art. 458 alin. (1) lit. a) Cod Contravenţional RM, instanţa 
atestă că agentul constatator, contrar prevederilor art. art. 381, 440, 443 Cod Contravenţional 
RM, nu a asigurat o bună desfăşurare a activităţii de colectare şi de administrare a probelor 
privind existenţa contravenţiei, încălcând atât principiile legalităţii, egalităţii, contradictorialității 
cât şi aprecierii din punct de vedere al pertinenţei, concludenţei şi veridicităţii fiecărei probe. 
Contrar cerințelor art. 381 Cod Contravenţional RM, agentul constatator nu a acumulat şi 
nu a prezentat careva probe în susţinerea procesului-verbal întocmit, circumstanţă ce vine în 
contradicţie și cu practica CEDO. Or, persoana poate fi sancționată numai pentru contravenţia în 
a cărei privinţă este dovedită vinovăţia sa, din care considerente în temeiul prevederilor art. 441 
alin. (1) lit. a) Cod contravenţional RM, procesul contravenţional nu poate fi pornit, iar dacă a 
fost pornit, nu poate fi efectuat şi va fi încetat dacă nu există faptul contravenţiei.    
Instanța reiterează faptul că, prezumția de legalitate a procesului-verbal cu privire la 
contravenţie, a fost supusă atenției Curţii Europene a Drepturilor Omului (cauza Anghel contra 
României din 04 octombrie 2007), cauză în care Curtea, prin hotărârea din data de 4 octombrie 
2007, îşi exprimă în mod foarte clar punctul de vedere cu privire la acest aspect. Curtea este de 
părere că, dacă scoaterea contravenţiei în afara legii penale nu ridică probleme în sine, 
nerespectarea garanţiilor fundamentale - printre care şi prezumţia de nevinovăţie - care 
protejează cetăţenii împotriva unor posibile abuzuri din partea autorităţilor, reprezintă un aspect 
ce trebuie examinat în temeiul articolului 6 din Convenţie. Reiterând importanţa, în cadrul unei 
proceduri ce poate fi calificată drept „penală”, a unei astfel de garanţii, destinată să restabilească 
echilibrul dintre presupuşii autori ai faptelor ilegale şi autorităţile chemate să îi urmărească şi 
pedepsească, Curtea consideră că asemenea cazuri urmează a fi judecate echitabil, după cum 
prevede art. 6 din CEDO.
Totodată în cauza Capeau c. Belgiei (hotărîrea din 13 ianuarie 2005) Curtea referindu-se la 
bănuielile rezonabile reamintește în această privinţă că, în domeniul penal, problema 
administrării probelor trebuie să fie abordată din punctul de vedere al art. 6 § 2 şi obligă, inter al 
ca sarcina de a prezenta probe să revină acuzării. 
În concluzie, ținînd cont de prevederile art. 375 Cod Contravenţional RM, care prescriu că, 
concluziile despre vinovăția persoanei în săvârşirea contravenției nu pot fi întemeiate pe 
presupuneri, iar toate dubiile în probarea învinuirii care nu pot fi înlăturate în condiţiile 
prezentului cod se interpretează în favoarea persoanei în a cărei privință a fost pornit proces 
contravenţional, instanţa constată că, vinovăţia lui Laguta Maia de comiterea contravenției 
prevăzute de art. 349 alin. (1) Cod Contravenţional RM nu şi-a găsit confirmarea. 
Concomitent, instanța de judecată a stabilit că, decizia agentului constatator din ***** a 
fost emisă cu încălcarea normelor procesuale stabilite de art. 443 alin. (9),  447 1 Cod 
Contravenţional RM.
Astfel, în conformitate cu prevederilor art. 447 1 alin. (1) Cod contravenţional RM, 
examinarea cauzelor contravenţionale de către autorităţile prevăzute la art. 393 alin. (1)  lit. b)–
d), se efectuează cu respectarea prevederilor capitolelor I–VI din cartea a doua.
Art. 393 alin. (1) lit. d) Cod Contravenţional RM stipulează că, sînt competente să 
soluţioneze cauzele contravenţionale agentul constatator (organele de specialitate specificate la 
art. 400–42310).
Reieşind din prevederile legale ale art. 400 alin. (1), (2) Cod Contravenţional RM, sunt în 
drept să examineze cauze contravenționale și să aplice sancțiuni în limitele competenței 
funcționarii publici cu statut special din cadrul Ministerului Afacerilor Interne, care exercită 
atribuțiile poliției și sunt împuterniciți cu asemenea atribuții conform fișei postului. 
Nomenclatorul funcțiilor și al competențelor de examinare a cauzelor contravenționale și de 
aplicare a sancțiunilor se aprobă prin ordinul ministrului afacerilor interne. 
Conform art. 447 1 alin. (2), (3) Cod Contravenţional RM după examinarea cauzei 
contravenţionale, autoritatea competentă (persoana abilitată să examineze cauza) emite decizia 
asupra cauzei. Decizia comisiei administrative asupra cauzei contravenţionale se adoptă sub 
formă de hotărîre. Decizia trebuie să conţină: 1) data (ziua, luna, anul) emiterii deciziei; 2) 
denumirea autorităţii (numele, prenumele, calitatea persoanei abilitate să examineze cauza) care 
a emis decizia, data examinării cauzei; 3) numele, prenumele, domiciliul, ocupaţia persoanei în a 
cărei privinţă a fost pornit procesul contravenţional, datele din buletinul de identitate, iar în cazul 
persoanei juridice – denumirea, sediul, codul fiscal, datele persoanei fizice care o reprezintă; 4) 
expunerea circumstanţelor stabilite în cadrul examinării cauzei; 5) norma contravenţională care 
încadrează fapta persoanei în privinţa căreia a fost pornit procesul contravenţional; 6) soluţia 
asupra cauzei, care poate fi: a) încetarea procesului contravenţional; b) stabilirea vinovăţiei 
persoanei privind săvîrşirea contravenţiei imputate şi, după caz, aplicarea sancţiunii 
contravenţionale; 7) soluţia referitoare la obiectele şi la documentele ridicate (corpurile 
delicte);8) în cazul sancţionării, menţiunea privind informarea contravenientului despre dreptul 
de a plăti jumătate din cuantumul amenzii, dacă plata este efectuată în cel mult 72 de ore de la 
stabilirea amenzii; 9) menţiunea privind dreptul de contestare a deciziei, în conformitate cu 
prevederile art. 448.
Reieşind din prevederile legale nominalizate instanţa de judecată reţine că, decizia 
agentului constatator Ștefan Gobjila nu conţine cerinţele stipulate în art. 447 1 alin. (3) Cod 
Contravenţional RM.
Astfel, fiind analizat conţinutul deciziei de aplicare a sancţiunii contravenţionale aplicate 
lui Laguta Maia, instanţa de judecată a stabilit cu certitudine că agentul constatator a indicat 
numai pedeapsa stabilită în formă de amendă 60 u.c. ceia ce este egal cu 3 000 lei.
Totodată instanţa de judecată reţine că, nu pot fi admise şi indicate în decizia de 
sancţionare, datele scrise în procesul verbal cu privire la contravenţie deoarece actul întocmit 
este unul de învinuire, iar decizia de sancţionare este un act emis de agentul constatator de 
aplicare a pedepsei stabilite. Or, legiuitorul nu a invocat direct prin normă că, datele incluse în 
procesul verbal cu privire la contravenţie urmează a fi luate în consideraţie la emiterea deciziei 
de aplicare a sancţiunii contravenţionale, fără a fi scrise în conţinutul acesteia, însă direct prin 
norma art. 447 1 Cod Contravenţional RM a indicat, ce urmează să conţină o decizie asupra 
cauzei.      
Mai mult, raportând circumstanţele de fapt şi drept constatate și deși art. 443 alin. (9) Cod 
Contravențional indică că, procesul verbal urmează să conțină și decizia de sancționare, instanţa 
de judecată relevă că, decizia agentului constatator se conţine în conţinutul procesului verbal cu 
privire la contravenţie, însă nu este motivată prin prisma la art. 447 1 Cod Contravențional. Or, 
atît procesul verbal cu privire la contravenţie cît şi decizia de sancţionare sunt acte diferite şi 
separate, urmând să fie cu un conţinut şi motivare în formă separată.
Astfel, orice persoană are dreptul la judecarea în mod echitabil, în mod public şi într-un 
termen rezonabil a cauzei sale, de către o instanţă independentă şi imparţială, instituită de lege, 
care va hotărî fie asupra încălcării drepturilor şi obligaţiilor sale cu caracter civil, fie asupra 
temeiniciei oricărei acuzaţi în materie penală îndreptate împotriva sa. 
Mai mult, raportând circumstanţele de fapt şi drept constatate, instanţa de judecată relevă 
că, Convenţia Europeană a Drepturilor Omului impune obligaţia oricărei instanţe de a indica 
suficient de clar motivele pe care s-a sprijinit. Această exigenţă, care contribuie la garantarea 
respectării principiului bunei administrări a justiţiei, nu poate fi întotdeauna înţeleasă ca 
impunând formularea unui răspuns detaliat pentru fiecare argument al părţilor. Instanţele 
naţionale sunt obligate să-şi motiveze deciziile, ceea ce nu poate fi înţeles ca impunând un 
răspuns detaliat la fiecare argument, dar ca o obligaţie de a se pronunţa asupra problemelor cele 
mai importante ridicate în speţă, a se vedea în acest sens cauza (Ruiz Torija şi Hiro Balani 
împotriva Spaniei, hotărârea din 9 decembrie 1994, sau Grigore Vlasia Vasilescu împotriva 
României, hotărârea din 6 iunie 2006).   
Prin urmare, contestația formulată de Laguta Maia urmează a fi admisă, iar procesul-verbal 
seria ***** din ***** și decizia de sancționare vor fi anulate, pe motivul că fapta nu întrunește 
elementele constitutive ale contravenției imputate.
În conformitate cu prevederile art. art. 440 alin. (1), 441 alin. (l) lit. a), 442 alin. (1), 448, 
462 al Codului Contravenţional RM, instanţa de judecată –
H O T Ă R Ă Ş T E:
Se admite contestaţia lui Laguta Maia, ca întemeiată.
Se anulează procesul - verbal cu privire la contravenție nr. ***** din ***** şi decizia 
agentului constatator al Inspectoratului de Poliție Buiucani *****, Ștefan Gobjila din *****, 
privind aplicarea în privința lui Laguta Maia a sancțiunii contravenționale prevăzute de art. 349 
alin. (1) Cod Contravențional RM, cu încetarea procesului contravențional din lipsa faptului 
contravenției.
Hotărîrea cu drept de atac, în ordine de recurs la Curtea de Apel Centru în termen de 15 
zile, prin intermediul Judecătoriei ***** (sediul Ciocana). 
 
                         Judecător                                                                              Veniamin Chihai