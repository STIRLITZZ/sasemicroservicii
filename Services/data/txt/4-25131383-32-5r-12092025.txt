Dosarul nr. 5r-235/2025
(4-25131383-32-5r-12092025)          
 H O T Ă R Â R E
în numele Legii
 
   12 decembrie 2025                                                                mun. Hînceşti
                                    
Judecătoria Hînceşti, sediul Central
Instanţa compusă din:
Preşedinte, judecător            Lilia Roic-Botezatu 
Grefier  Ursu Daniela  
Cu participarea:
Contestatarului – Mîrza Vitalie
În absența:
Agentului constatator IP Hîncești – Ștefănucă Virgiliu
                                                                                  
a examinat în şedinţă de judecată publică, contestația depusă de Mîrza Vitalie împotriva 
procesului-verbal cu privire la contravenție nr. MAI06 362506 din 14.08.2025 și a deciziei 
agentului constatator din data de 14.08.2025, prin care a fost recunoscut vinovat de comiterea 
contravenției prevăzute în art. 238, alin.(3) Cod contravențional,  
A   C O N S T A T A T :
 
La 12 septembrie 2025, în secția evidență și documentare procesuală a Judecătoriei 
Hînceşti, sediul Central a parvenit spre examinare conform competenței contestaţia depusă de 
Mîrza Vitalie împotriva procesului-verbal cu privire la contravenție nr. MAI06 362506 din 
14.08.2025 și a deciziei agentului constatator din data de 14.08.2025, adoptată de către agentul 
constatator din cadrul IP Hîncești, Ștefănucă Virgiliu, cu privire la comiterea contravenției 
prevăzute de art. 238, alin.(3) CC.  
Conform fișei de repartizare a dosarului la 12 septembrie 2025, cauza a fost distribuită în 
mod automat aleatoriu judecătorului Lilia Roic-Botezatu, fiind primită spre examinare cu fixarea 
ședinței de judecată pentru 14 noiembrie 2025, ora 14:15. 
În motivarea contestației depuse, contestatarul a invocat că, la 14 august 2025, conducând 
automobilul de model *****, cu nr. de înmatriculare *****, pe strada *****, a fost oprit de un 
echipaj de poliție. De către agentul constatator i s-a imputat încălcarea pct. 11, lit.f) din 
Regulamentul circulației rutiere, reținând că ultimul nu ar fi acordat prioritate pietonilor la o 
trece nedirijată.
Menționează contestatarul că la momentul traversării nu se afla nici un pieton la marginea 
carosabilului și niciunul nu manifesta intenția de a traversa, fapt confirmat inclusiv de martorul 
pasager, Rezmeriță Veronica. Circulația era una aglomerată, specifică orei de vârf, ceia ce 
impunea prudență sporită, iar oprirea vehiculului fără existența unui pieton ar fi generat risc 
suplimentar de accidente prin frânare bruscă și blocarea fluxului rutier.
Invocă contestatarul că depășirea termenului de contestare a avut loc dintr-un motiv serios 
și obiectiv și anume că în perioada imediat următoare aplicării sancțiunii ar fi prezentat 
simptome compatibile cu COVID-19, motiv din care s-a izolat voluntar, evitând contactele 
sociale, deplasările și interacțiunile cu instituțiile publice. Indică că nu a putut obține actul 
medical confirmativ din motivul că medicul de familie se află în concediu, imediat ce va fi 
stabilită ședința de judecată, va prezenta actele confirmative.
Mai indică ultimul, că solicită suspendarea executării deciziei în vederea protejării 
drepturilor sale.
Astfel, solicită contestatarul, admiterea cererii de repunere în termen, suspendarea 
executării decizie de sancționare, admiterea cererii de audiere a martorului ocular, anularea 
procesului verbal cu privire la contravenție și încetarea procesului contravențional intentat în 
privința sa.
La ședința de judecată din 14 noiembrie 2025, ora 14:15, agentul constatator al IP Hîncești, 
Ștefănucă Virgiliu, fiind citat legal, nu s-a prezentat și nu a comunicat instanței motivele 
neprezentării, astfel instanța a dispus examinarea cauzei în lipsa sa, în conformitate cu 
prevederile art. 455, alin.(2) Cod contravențional.
Contestatarul Mîrza Vitalie, în cadrul ședinței de judecată, a comunicat instanței că 
procesul-verbal cu privire la contravenție, a fost întocmit în prezența sa, s-a îmbolnăvit și nu a 
fost în stare să se adreseze în judecată. S-a însănătoșit peste vre-o două săptămâni. Cazul a avut 
loc când a intrat la OTP Bank și s-a parcat pe marginea la bancă, după care a intrat pe banda 
unde merg mașinile  și mergea foarte încet, iar la un moment dat s-a oprit pentru că nu putea 
merge, oprindu-se pe trecerea de pietoni, unde au început să traverseze pietonii. Poliția era pe 
cealaltă parte de drum și îi arăta cu mâna să deschidă geamul. I-a comunicat polițistului că nu 
este vinovat.
Martorul Rezmeriță Veronica, în ședința de judecată a declarat instanței că Mîrza Vitalie, 
este directorul firmei unde activează, fiind la acel moment pe bancheta din spate a mașinii 
ultimului. Au fost la OTP Bank, după care au ieșit de lângă bancă și mergeau, fiind ambuteiaj. Li 
s-a cedat de către alte mașini și mergeau pe prima bandă. S-au oprit mai multe mașini pe trecerea 
de pietoni, iar oamenii treceau printre mașini. Iar pentru asta polițistul i-a oprit, chiar dacă ei 
stăteau și nu au încălcat nimic, fapt care i-a indignat.
Studiind  contestația înaintată în raport cu materialele cazului contravențional, instanţa 
de judecată găseşte contestaţia depusă peste termenul legal de depunere a contestației, din 
următoarele considerente: 
         Conform art.448 alin.(1) Cod contravenţional „contravenientul, victima sau reprezentantul 
acestora, procurorul, dacă este parte în cauza contravenţională, în cazul în care nu sunt de acord 
cu decizia agentului constatator sau în cazul în care aceasta a fost emisă cu încălcarea normelor 
procesuale stabilite de prezentul cod, sunt în drept să conteste decizia emisă asupra cauzei 
contravenţionale. Termenul de contestare a deciziei agentului constatator este de 15 zile de la 
data emiterii acesteia sau, pentru părţile care nu au fost prezente la şedinţa de examinare a cauzei 
contravenţionale, de la data înmânării copiei de pe decizia respectivă în condiţiile art.447/1 
alin.(8)”.Alin.(3) „persoana faţă de care a fost emisă decizia şi care a lipsit atât la examinarea 
cauzei, cât şi la pronunţarea deciziei şi nu a fost informată despre decizia emisă poate contesta 
decizia agentului constatator şi peste termen, dar nu mai târziu de 15 zile de la data începerii 
executării sancţiunii contravenţionale sau a perceperii despăgubirii materiale”. (4) Contestaţia 
împotriva deciziei emise asupra cauzei contravenţionale se depune la autoritatea din care face 
parte agentul constatator, conform competenţei teritoriale, care a examinat cauza. 
În speță, este cert că la 14 august 2025 agentul constatator a întocmit procesul-verbal cu 
privire la contravenție și emis decizia de sancționare în privința lui Mîrza Vitalie prin care a fost 
recunoscut vinovat de comiterea contravenției prevăzute de art. 238 alin.(3) CC, și a fost aplicată 
față de acesta sancțiunea contravențională sub formă de amendă în mărime de 30 unități 
convenționale, ceia ce constituie suma de 1500 lei și cu aplicarea a 5 puncte de penalizare.
Potrivit procesului-verbal cu privire la contravenție nr. MAI06 362506, din 14 august 
2025, întocmit de agentul constatator al IP Hîncești, Ștefănucă Virgiliu, a constatat că la 14 
august 2025, ora 09:00, în mun. Hîncești, str. Chișinăului, cet. Mîrza Vitalie, exploatând mijlocul 
de transport de model *****, cu n/î *****, nu a acordat prioritate legală pietonilor, pe trecerea 
pietonală, acțiunile sale fiind încadrate în baza art. 238, alin.(3) Cod contravențional – 
”Neacordarea de prioritate legală pietonilor sau cicliştilor”.
Respectiv prin decizia agentului constatator adoptată la data de 14 august 2025, lui Mîrza 
Vitalie, i s-a aplicat sancțiunea pentru săvârșirea faptei contravenționale, prevăzută de art. 238, 
alin.(3) Cod contravențional, amendă în mărime de 30 unități convenționale, echivalentul a 1500 
lei, cu aplicarea a 5 puncte de penalizare, procesul-verbal cu privire la contravenție, fiind 
întocmit în prezența lui Mîrza Vitalie. 
În conformitate cu dispoziția art.448 alin.(4) CC la 09 septembrie 2025 cet. Mîrza Vitalie, 
a înregistrat la autoritatea din care face parte agentul constatator, conform competenţei 
teritoriale, care a examinat cauza, contestația împotriva procesului-verbal cu privire la 
contravenție și deciziei emise asupra cazului contravențional.
Fiind investită cu soluționarea contestației, instanța de judecată verifică dacă aceasta a fost 
introdusă în termen, legalitatea și temeinicia procesului-verbal cu privire la contravenție.
Din dispoziția celor expuse supra, instanța constată că cet. Mîrza Vitalie a depus 
contestația nominalizată cu încălcarea termenului de depunere, ultimul având dreptul de a 
contesta decizia agentului constatator 15 zile, adică termenul limită fiind până la 29 august 2025, 
inclusiv.
Instanța reține că, în conformitate cu dispozițiile legale aplicabile, exercitarea dreptului de 
a formula contestație este condiționată de respectarea strictă a termenului procedural stabilit de 
legiuitor. Termenele procedurale au caracter imperativ, iar nerespectarea lor atrage sancțiunea 
decăderii părții din exercițiul dreptului procesual vizat, cu consecința imposibilității analizării în 
fond a contestației depuse peste termen.
Examinând materialele dosarului, instanța constată că termenul-limită pentru depunerea 
contestației a fost fixat pentru data de 29 august 2025. Contestatarul, însă, potrivit materialelor 
cauzei, a depus contestația la data de 09 septembrie 2025, depășind astfel cu un interval 
semnificativ termenul prevăzut de lege.
Pentru a înlătura orice dubiu privind calculul termenului, instanța observă că, chiar și 
admițând ideea conform căreia în interiorul termenului ar fi fost cuprinsă data de 27 august, zi 
declarată sărbătoare națională și, prin urmare, exclusă din calculul termenului, prelungirea 
termenului legal s-ar fi făcut potrivit regulilor generale stabilite de legislația procedurală, 
respectiv prin transferarea expirării termenului în prima zi lucrătoare următoare. În aceste 
circumstanțe, termenul final ar fi expirat cel târziu la 01 septembrie 2025, dată care reprezintă 
prima zi lucrătoare după perioada de sărbătoare și zile nelucrătoare.
Astfel, chiar și în scenariul cel mai favorabil contestatarului, contestația trebuia depusă la 
data de 01 septembrie 2025, iar nicidecum la 09 septembrie 2025, data la care aceasta a fost, în 
mod efectiv, înaintată autorității competente. Rezultă deci că depunerea contestației s-a realizat 
la un interval de opt zile după expirarea termenului maximal posibil.
În continuare, instanța analizează invocarea de către contestatar a imposibilității obiective 
de a depune contestația în termenul legal, motivată prin starea sa de boală, presupus a fi cauzată 
de infecția cu virusul COVID-19. Instanța reține că legiuitorul permite repunerea în termen doar 
în situația în care partea demonstrează existența unei împiedicări temeinice, obiective și 
neimputabile, care a făcut imposibilă exercitarea dreptului procesual în interiorul termenului 
prevăzut de lege. Pentru a produce efecte juridice, această împiedicare trebuie să fie probată prin 
mijloace concludente și pertinente.
Or, în speță, contestatarul s-a limitat la afirmație verbală privind imposibilitatea depunerii 
contestației în termen, invocând o stare de boală. Totuși, acesta nu a anexat niciun act medical, 
fie la momentul depunerii contestației, fie ulterior, în cursul ședinței de judecată. Nici certificate 
medicale, nici alte înscrisuri justificative nu au fost depuse pentru a confirma starea de sănătate 
pretinsă și pentru a demonstra că aceasta a fost de natură să-l împiedice efectiv pe contestatar să 
acționeze în termenul procedural legal.
Instituția de drept procesual a repunerii în termen constituie beneficiul acordat de lege 
titularului unui drept procesual, care din motive temeinic justificate nu și-a putut exercita dreptul 
înăuntrul termenului imperativ, de a-și îndeplini acest drept și ulterior, fără ca instanța să-l 
decadă din exercițiul său, sau să aplice o altă sancțiune prevăzută de lege în caz de nerespectare a 
termenului.
Afirmațiile nesusținute probatoriu nu pot fundamenta o repunere în termen, aceasta 
reprezentând o instituție de excepție, limitativă și condiționată, care nu se poate întemeia pe 
simple prezumții sau declarații unilaterale ale părții. Instanța reiterează că sarcina probei revine 
contestatarului, iar în speță acesta nu și-a îndeplinit obligația procesuală de a prezenta dovezi 
concludente privind impedimentul invocat.
Prin urmare, instanța constată că cererea privind repunerea în termen a contestației este 
neîntemeiată, fiind lipsită de orice fundament probatoriu și neîndeplinind condițiile prevăzute de 
lege pentru admiterea unei astfel de solicitări. Faptul invocat, o presupusă îmbolnăvire, rămâne o 
simplă afirmație, neconfirmată prin niciun mijloc de probă, motiv pentru care nu poate fi luată în 
considerare în cadrul examinării prezentei cauze.
În consecință, instanța reține că depunerea contestației s-a făcut cu depășirea termenului 
imperativ stabilit de legiuitor, iar cererea de repunere în termen, fiind nejustificată și neprobata, 
urmează a fi respinsă. Rezultă astfel incidența sancțiunii decăderii din dreptul de a formula 
contestație, instanța fiind obligată să țină cont de efectele juridice ale nerespectării termenului 
procedural.
În susținerea concluziei privind caracterul tardiv al contestației, instanța are în vedere și 
jurisprudența constantă a Curții Europene a Drepturilor Omului, care a consacrat importanța 
respectării termenelor procedurale ca element esențial al securității raporturilor juridice și al 
bunei administrări a justiției. Astfel, Curtea a statuat încă din cauza Perez de Rada Cavanilles c. 
Spaniei că termenele de exercitare a căilor de atac sunt instituite pentru a conferi certitudine 
procedurilor judiciare, iar nerespectarea lor justifică în mod legitim respingerea cererilor depuse 
peste termen, această exigentă nefiind contrară art. 6 CEDO, atâta timp cât partea avea 
posibilitatea reală de a acționa în intervalul prevăzut de lege. 
Aceeași linie jurisprudențială a fost reiterată și în cauza Miragall Escolano și alții c. 
Spaniei, Curtea subliniind că reglementările privitoare la termenele procedurale se aplică în mod 
egal tuturor justițiabililor și că instanțele naționale pot respinge cererile formulate tardiv fără a 
încălca dreptul de acces la instanță.
În același spirit, Curtea a evidențiat, inclusiv în cauze precum Frydlender c. Franței, 
obligația părților de a manifesta o diligență procedurală adecvată și de a acționa în termenul 
stabilit, lipsa de diligență neputând fi suplinită ulterior prin invocarea unor motive generale sau 
nedovedite.
Prin urmare, jurisprudența CtEDO confirmă că respectarea termenelor procedurale 
constituie o condiție esențială pentru exercitarea valabilă a dreptului de acces la instanță, iar 
depunerea tardivă a unei contestații, în lipsa unor justificări temeinice și probate, nu poate obliga 
instanța să repună partea în termen.
În concluzie, instanța reține că contestația înaintată, a fost depusă în-afara termenului 
procedural stabilit de legiuitor și în acest sens de impune respingerea contestației înaintată ca 
depusă peste termen. 
În temeiul celor elucidate și conducându-se de prevederile art. art. 443, 460, 461, 462 Cod 
contravenţional, instanţa de judecată
h o t ă r ă ș t e :
Se respinge cererea de repunere în termen a contestației depusă de Mîrza Vitalie.
Se respinge contestația depusă de Mîrza Vitalie împotriva procesului-verbal cu privire la 
contravenție nr. MAI06 362506 din 14.08.2025 și a deciziei agentului constatator din data de 
14.08.2025, prin care a fost recunoscut vinovat de comiterea contravenției prevăzute în art. 238, 
alin.(3) Cod contravențional – ca fiind depusă peste termenul legal de depunere a contestației. 
Procesul-verbal cu privire la contravenție nr. MAI06 362506 din 14.08.2025 și decizia 
agentului constatator din data de 14.08.2025, de aplicare a sancțiunii cu amendă în mărime de 30 
u.c., echivalentul sumei de 1 500 lei și a 5 (cinci) puncte de penalizare, prin care Mîrza Vitalie a 
fost recunoscut vinovat de comiterea contravenției prevăzute în art. 238, alin.(3) Cod 
contravențional, se mențin integral fără modificări.
Hotărârea este cu drept de recurs în termen de 15 zile la Curtea de Apel Centru, prin 
intermediul Judecătoriei Hînceşti.
        Preşedintele şedinţei,         
                  Judecător                                    /semnat/       Lilia  Roic-Botezatu
Copia corespunde originalului,
      Judecător          Lilia Roic-Botezatu 