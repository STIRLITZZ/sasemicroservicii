dosarul nr. 4-222/2025                                                         /4-25138068-38-4-
26092025/
HOTĂRÂRE
În numele Legii
11 decembrie 2025                                                                             mun. Orhei
Judecătoria Orhei, sediul Central
Instanța de judecată, în componența:
Președintelui ședinței, 
Judecătorului                                                              Veronica Cupcea
Grefierului                                                                                       Daniela Filip
examinând în sediul instanței, în ședința publică, în limba de stat, cauza 
contravențională de învinuirea lui Gliga Veaceslav, născut la *****, IDNP *****, 
moldovean, cetățean a Republicii Moldova, domiciliat în mun. Orhei, str. *****, de 
comiterea contravențiilor prevăzute de art.336 alin.(2) și art.353 alin.(1) din Codul 
contravențional, 
a constatat
1.La 14.09.2025, în jurul orei 10.25, în mun. Orhei, str. Vasile Lupu, Gliga Veaceslav 
nu s-a subordonat cerințelor legale ale polițiștilor Globa Tudor și Mărăgună Ion, și i-a 
ultragiat pe aceștia în public.
2.La 24.09.2025, de către agentul constatator al IP Orhei, Jingan Ion, în privința lui 
Gliga Veaceslav a fost întocmit procesul-verbal cu privire la contravenție nr. MAI06 
417606, în temeiul art.336 alin.(2) și art.353 alin.(1) Cod contravențional.
3.La 26.09.2025, conform art.395 alin.(1) din Codul contravențional, procesul-verbal 
cu privire la contravenție, a fost remis conform competenței spre examinare în fond și 
adoptarea deciziei Judecătoriei Orhei, sediul Central.
4.În ședința de judecată, agentul constatator al IP Orhei, Jingan Ion, a susținut 
procesul-verbal cu privire la contravenție, solicitând de a recunoaște vinovat pe Gliga 
Veaceslav și a-i stabili sancțiune prevăzute de art.336 alin.(2) și art.353 alin.(1) din Codul 
contravențional, sub formă de amendă. 
5.În ședința de judecată, Gliga Veaceslav a menționat că recunoaște vina integral, este 
de acord cu cele menționate în procesul-verbal cu privire la contravenție și cu declarațiile 
victimelor din dosar, îi este rușine pentru cele comise. Într-o zi fiind in stare de ebrietate, 
era pe drum în municipiul Orhei și a văzut echipajul de poliție care documenta o ersoană. 
El văzând asta și fiind în stare de ebrietate a început să-i agresez verbal pe colaboratorii 
de poliție. Îi pare rău de fapta comisă. Dacă nu era beat,  nu era să comită așa ceva. 
Solicită să fie pedepsit mai blând. a recunoscut vina și a fost întocmit. 
6.În sensul art. 462 din Codul contravențional, atunci când examinează cauza 
contravențională, instanța de judecată trebuie să pronunțe una din aceste două soluții: a) 
încetarea procesului contravențional; sau b) declararea vinovăției persoanei care a comis 
contravenția imputată și, după caz, stabilirea sancțiunii contravenționale, aplicarea 
măsurii de siguranță sau înlăturarea executării sancțiunii.
7.Primordial, instanța de judecată, remarcă faptul că, conținutul procesului-verbal cu 
privire la contravenție nr. MAI06 417606 din 24.09.2025, încheiat de către agentul 
constatator, corespunde rigorilor instituite de art.443 al Codului contravențional, iar 
careva elemente sau împrejurări care ar condiționa declararea nulității absolute a acestui 
proces-verbal, nu au fost stabilite.
8.La fel, instanța nu a stabilit încălcarea a careva drepturi și libertăți ale lui Gliga 
Veaceslav, procesul-verbal cu privire la contravenție nr. MAI06 417606 a fost întocmit la 
24.09.2025, în lipsa acestuia, fapt confirmat prin semnătura martorului asistent 
Coschevici Ion, iar copie fiindu-i expediată prin Poșta Moldovei la 25.09.2025
9.În această ordine de idei, din punct de vedere al legalității de formă a procesului - 
verbal de contravenție, instanța constată că acesta a fost încheiat cu respectarea 
dispozițiilor legale incidente și cuprinde toate mențiunile obligatorii prevăzute de art. 443 
din Codul contravențional, neexistând cazuri de nulitate absolută ce ar putea fi invocate 
din oficiu. 
10.Urmare a cercetării judecătorești, instanța de judecată constată că Gliga Veaceslav 
urmează a fi recunoscut vinovat de comiterea contravențiilor prevăzute de art.336 alin.(2) 
și art.353 alin.(1) din Codul contravențional, reieșind din argumentele ce succed.
11.Așa cum rezultă din materialele cauzei contravenționale şi cum s-a constatat în 
ședința de judecată, Gliga Veaceslav recunoscând fapta sa, că la 14.09.2025, în jurul orei 
10.25, în mun. Orhei, str. V.Lupu, nu s-a subordonat cerințelor legale ale polițiștilor 
Globa Tudor și Mărăgună Ion, și i-a ultragiat pe aceștia în public, ignorând prevederile 
legii cu privire la activitatea poliției și statutul polițistului, prin care acțiuni și inacțiuni, a 
comis contravențiile prevăzute de art.336 alin.(2) și art.353 alin.(1) din Codul 
contravențional.
12.Concluzia instanței de judecată privind faptul că Gliga Veaceslav a comis faptele 
constatate supra, rezultă din analiza şi aprecierea tuturor probelor administrate de agentul 
constatator, cercetate în cadrul ședinței de judecată în conformitate cu art.425 din Codul 
contravențional, și anume: declarațiile victimelor, care coroborează cu raportul din 
14.09.2025 a agentului de poliție, Globa Tudor, înregistrat în R-2 al IP Orhei cu nr.8459, 
procesul-verbal din 15.09.2025, de audiere a lui Mătrăgună Ion și procesul-verbal din 
16.09.2025, de audiere a lui Globa Tudor în calitate de victimă.
13.Instanța de judecată apreciază admisibile, concludente şi utile probele prezentate 
de agentul constatator şi care demonstrează săvârșirea contravențiilor incriminate.
14.Conform art.336 alin.(2) Cod contravențional, sunt sancționabile acțiunile 
prevăzute la alin.(1), nesubordonarea cu rea-voință dispoziției sau cererii legitime a 
procurorului, a ofițerului de urmărire penală, a ofițerului de informații şi securitate, a 
angajatului cu statut special al Ministerului Afacerilor Interne, a altei persoane, aflate în 
exercițiul funcțiunii sau al datoriei obștești de asigurare a securității statului, de 
menținere, asigurare şi restabilire a ordinii publice, de asigurare a siguranței circulației 
rutiere, de executare a hotărârilor instanței de judecată şi a documentelor executorii şi de 
combatere a criminalității/ însoţite de violenţă fizică sau de manifestare în orice mod a 
ameninţării cu aplicarea violenţei, inclusiv verbale.
15.Art. 353 alin.(1) din Codul contravențional, incriminează fapta de, ultragierea 
colaboratorului organelor de ocrotire a normelor de drept, adică jignirea premeditată a 
onoarei şi demnităţii procurorului, ofiţerului de urmărire penală, ofiţerului de informaţii 
şi securitate, angajatului cu statut special al Ministerului Afacerilor Interne, altei 
persoane, aflată în exerciţiul funcţiunii sau al datoriei obşteşti de asigurare a securităţii 
statului, de menţinere, asigurare şi restabilire a ordinii publice, de asigurare a siguranţei 
circulaţiei rutiere, de executare a hotărârilor instanţei de judecată şi a documentelor 
executorii şi de combatere a criminalităţii, exprimată prin acţiune, verbal sau în scris. 
16.Prin urmare, examinând în cumul totalitatea probelor administrate şi apreciindu-le 
în conformitate cu art.425 din Codul contravențional, din punct de vedere al pertinenței, 
concludenții, utilității şi coroborării lor în ansamblu, instanța apreciază că, acțiunile lui 
Gliga Veaceslav întrunesc elementele contravențiilor prevăzute de art.336 alin.(2) și 
art.353 alin.(1) din Codul contravențional, adică, el, la 14.09.2025, în jurul orei 10.25, în 
mun. Orhei, nu s-a subordonat cerințelor legitime a colaboratorilor de poliție cu statut 
special al Ministerului Afacerilor Interne, ultragiind colaboratorii de poliție cu statut 
special al Ministerului Afacerilor Interne.
17.Instanța de judecată ajunge la concluzia, că vinovăția lui Gliga Veaceslav, în 
comiterea contravențiilor prevăzute de art.336 alin.(2) și art.353 alin.(1) din Codul 
contravențional, este dovedită integral, dincolo de orice dubiu rezonabil.  
18.Distinct de cele relatate, instanța relevă că comiterea faptelor imputate lui Gliga 
Veaceslav se confirmă și prin consecutivitatea și consecvența derulării faptelor și 
acțiunilor, în speța dată, care sunt coerent relatate în materialele cauzei, inclusiv 
declrațiile lui Gliga Veaceslav în fața instanței.
19.În această ordine de idei, instanța de judecată reține că, scopul legii 
contravenționale constă în apărarea drepturilor și libertăților legitime ale persoanei, 
apărarea proprietății, ordinii publice, a altor valori ocrotite de lege, precum și în 
prevenirea săvârșirii de noi contravenții.
20.Totodată, instanța ia în considerație prevederile art. 2 a Legii nr. 320 cu privire la 
activitatea poliției și statutul polițistului, potrivit căruia poliția este o instituție publică 
specializată a statului, în subordinea Ministerului Afacerilor Interne, care are misiunea de 
a apăra drepturile şi libertățile fundamentale ale persoanei prin activități de menținere, 
asigurare şi restabilire a ordinii şi securității publice, de prevenire, investigare şi de 
descoperire a infracțiunilor şi contravențiilor.
21.Conform prevederilor art. 25 al Legii menționate supra, polițistul îşi exercită 
atribuțiile, dispune de drepturile şi îndeplinește obligațiile, care îi revin potrivit legii, în 
limitele competenței şi conform funcției deținute. Cerințele legale ale polițistului 
înaintate în procesul exercitării atribuțiilor de serviciu sânt obligatorii pentru executare de 
către toate persoanele fizice şi juridice. Neîndeplinirea cerințelor legale ale polițistului, 
precum şi alte acțiuni sau inacțiuni ce împiedică exercitarea atribuțiilor sale atrag după 
sine răspunderea stabilită de legislație. Cerințele polițistului şi acţiunile întreprinse de el 
în exerciţiul funcţiunii se prezumă a fi legitime atît timp cît, în condiţiile şi ordinea 
prevăzute de lege, nu se stabileşte contrariul. În realizarea atribuţiilor de serviciu, 
poliţistul are următoarele împuterniciri: 1) să solicite persoanelor, inclusiv persoanelor cu 
funcţie de răspundere şi persoanelor publice, respectarea ordinii publice şi încetarea 
acţiunilor ilegale, iar, în caz de necesitate, pentru asigurarea respectării cerinţelor legale 
să intervină prin aplicarea forţei fizice, mijloacelor speciale sau a armei de foc din dotare, 
în condiţiile stabilite de lege, prescripții care au fost neglijate, la caz de către Gliga 
Veaceslav.
22.Cu referire la componența de contravenție prevăzută de art.336 alin.(2) Cod 
contravențional, la caz, aceasta presupune nesubordonarea cu rea-voință dispoziției sau 
cererii legitime a angajaților cu statut special al Ministerului Afacerilor Interne, aflați în 
exercițiul funcțiunii.
23.Prin fapta comisă, Gliga Veaceslav a afectat raporturile cu privire la modul de 
administrare precum și buna desfășurare a activității colaboratorilor organelor de ocrotire 
a normelor de drept manifestate prin ultragierea colaboratorului organelor de drept.
24.Prin urmare instanța relevă că, în acțiunile lui Gliga Veaceslav, se regăsește și 
latura obiectivă a contravențiilor prevăzute de art.336 alin.(2) și art.353 alin.(1) din Codul 
contravențional, care s-a realizat prin acțiuni active ale acestuia manifestate prin, 
nesubordonarea cu rea-voință dispoziției sau cererii legitime a angajatului cu statut 
special al Ministerului Afacerilor Interne, aflat în exercițiul funcțiunii, și ultragierea 
colaboratorilor de poliție, aflați în exercițiul funcțiunii de menținere a ordinii publice. 
25.În cadrul realizării laturii obiective a contravenției imputate lui Gliga Veaceslav, 
de către acesta au fost încălcate cerințele prevederilor alin. (2) al art.25 al Legii nr.320 
din 27.12.2012 cu privire la activitatea Poliției și statutul polițistului care prevede, că 
„cerințele legale ale polițistului înaintate în procesul exercitării atribuțiilor de serviciu 
sânt obligatorii pentru executare de către toate persoanele fizice și juridice”.
26.Totodată, în ședința de judecată, cu certitudine, s-a constatat intenția făptuitorului 
Gliga Veaceslav, în comiterea faptelor incriminate, care se demonstrează atât prin 
explicațiile acestuia date la momentul constatării faptei, cât și din circumstanțele 
obiective, constatate prin mijloacele de probă cercetate în ședința de judecată. 
27.Sub aspectul laturii subiective, fapta comisă s-a realizat prin intenția directă a lui 
Gliga Veaceslav, or, este evidentă acțiunea şi intenția făptuitorului care își dădea seama 
de caracterul acțiunilor sale, a prevăzut urmările ei, dar considera în mod ușuratic că ele 
vor putea fi evitate (art. 14 Cod contravențional), necăutând la faptul că se afla în stare de 
ebrietate.
28.Gliga Veaceslav este persoană fizică responsabilă, care la momentul comiterii 
faptei avea împlinită vârsta de 34 ani și respectiv acesta întrunește semnele subiectului 
contravențiilor prevăzute de art.336 alin.(2) și art.353 alin.(1) din Codul contravențional.
29.La soluționarea cauzei contravenționale, instanța de judecată a luat toate măsurile 
prevăzute de lege pentru cercetarea sub toate aspectele, completă şi obiectivă, a 
circumstanțelor cauzei, a evidențiat circumstanțele care dovedesc vinovăția lui Gliga 
Veaceslav, ca în consecință şi în urma aprecierii probelor cercetate în ședință, în raport cu 
circumstanțele constatate ale cauzei şi călăuzindu-se de lege, să se confirme incontestabil 
vinovăția acestuia, în săvârșirea contravențiilor prevăzute de art.336 alin.(2) și art.353 
alin.(1) din Codul contravențional.
30.La stabilirea sancțiunii, instanța de judecată, ține cont de prevederile art. 32, 34 
din Codul contravențional, de caracterul și gradul prejudiciabil al contravenției, 
comportamentul contravenientului. 
31.Reieșind din prevederile art.42 din Codul contravențional, instanța de judecată va 
reține în calitate de circumstanță atenuantă, în privința lui Gliga Veaceslav, faptul 
recunoașterii vinovăției și căința sinceră.
32.Circumstanțe agravante, în conformitate cu art.43 CC, instanța reține faptul că, 
anterior a fost tras la răspundere penală.
33.Prevederile art. 336 alin.(2) Cod contravențional, stabilesc sancțiunea 
contravențională, sub formă de amendă de la 24 la 36 de unităţi convenţionale sau muncă 
neremunerată în folosul comunităţii de la 30 la 60 de ore.
34.Dispozițiile art. 353 alin.(1) Cod contravențional, stabilesc sancțiunea, sub formă 
de amendă de la 10 la 25 de unităţi convenţionale sau muncă neremunerată în folosul 
comunităţii de la 40 la 60 de ore.
35.Sancțiunea contravențională este o măsură de constrângere statală, un mijloc de 
corectare și de reeducare a contravenientului, care se aplică de instanțele de judecată, în 
numele legii, persoanelor care au săvârșit contravenții. Pedeapsa are drept scop 
restabilirea echității sociale, corectarea făptuitorului, precum și prevenirea săvârșirii de 
noi fapte contravenționale atât din partea contravenienților, cât și din partea altor 
persoane.
36.Orice sancțiune juridică, inclusiv cea contravențională, nu reprezintă un scop în 
sine, ci un mijloc de reglare a raporturilor sociale, de formare a unui spirit de 
responsabilitate, iar pentru aceasta nu este nevoie ca în toate cazurile să se aplice 
sancțiunea maximă. Sancțiunile juridice constituie nu mijloace de răzbunare a societății, 
ci de prevenire a săvârșirii faptelor ilicite și de educare a persoanelor vinovate.
37.În acord cu cele invocate, ținând cont de scopul sancțiunii contravenționale de 
reeducare și corectare a persoanei care a săvârșit contravențiile, instanța de judecată va 
stabili față de Gliga Veaceslav sancțiunea contravențională sub formă de amendă, în 
temeiul art. 336 alin.(2) Cod contravențional, în mărime de 25 (douăzeci și cinci) unități 
convenționale, în temeiul art. 353 alin.(1) Cod contravențional, în mărime de 20 
(douăzeci) unități convenționale.
38.Conform prevederilor art.44 alin.(2) din Codul contravențional, dacă persoana este 
declarată vinovată de săvârșirea a două sau mai multe contravenții, se aplică sancțiune 
pentru fiecare contravenție în parte, stabilindu-se definitiv sancțiunea pentru concurs de 
contravenții prin absorbția sancțiunii mai ușoare de sancțiunea mai gravă ori prin cumulul 
sancțiunilor aplicate în limitele stabilite de articolul care prevede sancțiunea mai gravă.
39.Astfel, instanța de judecată cu referire la prevederile art.44 alin.(2) Cod 
contravențional, pentru concurs de contravenții, prin absorbția sancțiunii mai ușoare de 
sancțiunea mai gravă, stabilește față de Gliga Veaceslav, sancțiunea definitivă sub formă 
de amendă în mărime de 25 (douăzeci și cinci) unități convenționale, ce constituie suma 
de 1 250 (o mie două sute cincizeci) lei.
      În conformitate cu prevederile art.34, 44, 336, 353, art.458, 395, 431, 460 și 462 din 
Codul contravențional, instanța de judecată
hotărăște
Gliga Veaceslav se recunoaște vinovat de comiterea contravențiilor prevăzute de 
art.336 alin.(2) și art.353 alin.(1) Cod contravențional, aplicându-i sancțiuni după cum 
urmează:
- în temeiul art. 336 alin.(2) Cod contravențional –  amendă în mărime de 25 (douăzeci 
și cinci) unități convenționale;
- în temeiul art.353 alin.(1) Cod contravențional – amendă în mărime de 20 (douăzeci) 
unități convenționale.
Conform art.44 alin.(2) Codul contravențional, pentru concurs de contravenții, prin 
absorbția sancțiunii mai ușoare de sancțiunea mai gravă, se stabilește lui Gliga Veaceslav 
sancțiunea definitivă sub formă de amendă în mărime de 25 (douăzeci și cinci) unități 
convenționale, ce constituie suma de 1 250 (o mie două sute cincizeci) lei.
Conform art.34 alin.(3) Cod contravențional, Gliga Veaceslav este în drept să achite 
jumătate din amenda stabilită, dacă o plătește în cel mult 3 zile lucrătoare de la data 
aducerii la cunoștință a deciziei de aplicare a sancțiunii contravenționale. 
Hotărârea este cu drept de recurs la Curtea de Apel Nord, în termen de 15 zile, prin 
intermediul Judecătoriei Orhei, sediul Central.
Președintele ședinței, judecătorul              /semnătura/                Veronica Cupcea
           Copia corespunde originalului                               Veronica Cupcea