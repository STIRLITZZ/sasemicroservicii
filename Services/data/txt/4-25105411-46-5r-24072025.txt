Dosarul nr. 5r-392/25
4-105411-46-5r-24072025
H O T Ă R Î R E
în numele Legii 
11 decembrie 2025                                                                               mun. 
Soroca
Judecătoria Soroca(sediul Central)
Instanța compusă din:
Preşedintele şedinţei, judecătorDinu Braşoveanu 
Grefieri Alina Streliciuc
Cu participarea:
Avocatului Iulian Pleșca 
          a examinat în şedinţă publică, contestaţia depusă de Trifan Cebotari, născut la 
*****, IDNP *****, domiciliat în sat.***** r-nl Soroca, împotriva procesului-verbal cu 
privire la contravenţie nr. MAI06 ***** din 17.06.2025 prin care i-a fost aplicată 
sancţiunea amenzii în mărime de 500 unități convenționale, pentru comiterea 
contravenţiei prevăzute de art. 471 alin.(1) Cod contravenţional
CONSTATĂ:
          La data de 14.07.2025, Trifan Cebotari a depus contestaţie împotriva procesului-
verbal cu privire la contravenție și deciziei din 17.06.2025, emisă de agentul constatator 
al IP Soroca, Buruiană Maria-Melisa, în temeiul art. 471 alin.(1) Cod contravenţional.
          Potrivit procesului-verbal emis de agentul constatator, Trifan Cebotari a fost 
declarat vinovat şi sancţionat în baza art. 47 1 alin. (1) Cod contravenţional, cu amendă în 
mărime de 500 unităţi convenţionale – echivalentul a 25000,00 lei, pentru faptul că, în 
perioada anului 2024, avînd calitate de alegător cu drept de vot, a pretins și acceptat 
personal de la reprezentanții Blocului ,,Victoria - Pobeda”, prin intermediul contului 
bancar deținut în instituția bancară ,,PSB Bank” din Federația Rusă, mijloace bănești care 
nu i se cuvin, în schimbul exercitării unor drepturi electorale în cadrul scrutinului 
electoral și referendumului republican constituțional. 
          Nefiind de acord cu procesul-verbal, Trifan Cebotari l-a contestat în ordinea art. 
448 Cod contravenţional, solicitând casarea procesului-verbal cu privire la contravenție și 
deciziei de sancționare din 17.06.2025.
          În motivarea contestației a indicat că, la data de 17.06.2025, agentul constatator a 
stabilit că, Trifan Cebotari în perioada anului 2024, avînd calitatea de alegător cu drept de 
vot a pretins și a acceptat personal de la Blocul “Victoria-Pobeda” din Federația Rusă, 
mijloace bănești care nu i se cuvin, pentru sau în schimbul executării sau neexecutării 
unor drepturi electorale în cadrul scrutinului electoral și referendumul constitutional. 
Vina în cele incriminate nu o recunoaște. Nu este de acord cu procesul-verbal şi decizia 
de sancţionare, considerând că a fost adoptată contrar prevederilor legale şi în 
contradicţie totală cu circumstanţele de fapt. Menţionează că, tot procesul a derulat în 
regim de urgenţă maximă iar agentul constatator a examinat procesul, efectiv, în lipsa lui, 
și nu a explicat drepturile şi obligaţiile; nu a asigurat dreptul la apărare a 
contravenientului; nu a asigurat, după caz, serviciile unui interpret; nu a explicat esenţa 
faptei imputate şi nu a prezentat nicio probă care ar confirma acest fapt; a întocmit 
procesul-verbal cu grave erori de conţinut; a ameninţat cu probleme şi mai mari şi dosare 
penale în caz de nesupunere. Susține că, procesul-verbal s-a întocmit cu grave erori de 
formă şi conţinut. Indică că, unul din elementele de bază ale procesului-verbal este locul 
şi timpul săvârşirii faptei contravenţionale, însă agentul constatator nu a indicat exact 
locul şi timpul sau perioada comiterii faptei contravenţionale. Omisiunile respective, au 
afectat în mod esenţial modul în care în prezenta speţă agenţii statului au înţeles să 
răstoarne prezumţia de nevinovăţie, ceea ce potrivit art. 445 alin. (2) CC determină 
nulitatea procesului verbal cu privire la contravenţie şi a deciziei agentului constatator. 
Invocă că agentul constatator, era obligat să desfăşoare toate acţiunile pentru constatarea 
faptei contravenţionale, întocmind în acest sens un proces verbal cu privire la 
contravenţie, în care trebuia să individualizeze inclusiv fapta şi pedeapsa, s-a limitat doar 
la o întocmire formală a procesului-verbal cu emiterea deciziei asupra cauzei 
contravenţionale. Agentul constatator nu a examinat obiectiv materialul contravenţional 
şi nu a elucidat toate aspectele speţei şi acumulat probe, care ar fi demonstrat vinovăţia 
contravenientului. Susține că, potrivit Deciziei de sancţionare dînsul ar fi acceptat 
personal bani pentru a exercita într-un mod anume votul la alegeri, aceste concluzii sunt 
false şi abuzive. Specifică că, nu există nicio probă, cel puţin care să fie prezentată cine 
anume i-a dat bani, care persoană fizică, o aplicaţie bancară nu poate fi subiect al 
contravenţiei, nu este menţionat timpul acceptării banilor, nu este probat care a fost 
scopul transferului banilor, nu este probat dacă aceşti bani au ajuns anume la el, nu este 
probat dacă aceşti bani au fost ridicaţi, nu este probată legătura cauzală între o aplicaţie 
bancară, un mesaj de la o aplicaţie bancară şi alegerile, nu este probată acceptarea 
participării la alegeri din interes material. Fapta incriminată este bazată doar pe nişte 
constatări subiective personale ale agentului constatator. La decizia de sancţionare nu a 
fost anexată niciun material probator care ar demonstra componenţa contravenţiei de la 
art. 471 Cod contravenţional, agentul constatator a admis grav abuz în acest sens, aplicînd 
o sancțiune pentru o faptă care nu constituie element constitutiv al contravenției. 
          Solicită petiționarul Trifan Cebotari anularea procesului-verbal cu privire la 
contravenție și decizia de sancționare din 17.06.2025 în privința lui, cu încetarea 
procesului contravențional în legătură cu lipsa faptei contravenționale.             
          Avocatul contestatarului Iulian Pleșca în temeiul mandatului avocațial MA seria/nr 
2269182 din 14.10.2025 în ședință a susținut integral contestația și a solicitat admiterea ei 
din lipsa probatoriului și încălcărilor procedurale admise în cadrul procesului-
contravențional. 
          Agentul constatator Buruiană Maria Melisa a depus cererea privind examinarea 
cauzei în lipsă, astfel instanța a dispus examinarea cauzei contravenţionale în lipsa 
acesteia.
          Analizând argumentele reprezentantului contestatarului, cercetând materialele 
dosarului contravenţional, instanţa conchide că, contestația urmează a fi respinsă ca 
nefondată din considerentele expuse în continuare.
          Potrivit prevederilor art. 7 al Codului contravenţional – „persoana poate fi 
sancţionată numai pentru contravenţia în a cărei privinţă este dovedită vinovăţia sa cu 
respectarea normelor prezentului cod”. 
          În viziunea instanţei de judecată, vis-a vis de cerinţele art.7 Cod contravenţional, 
„dovedirea faptei de care este învinuit Cebotari Trifan, este pusă în sarcina agentului 
constatator şi poate fi realizată prin concluzii ferme şi veridice bazate pe probe colectate 
cu respectarea normelor Codului contravenţional, iar scopul unei astfel de cercetări 
judecătoreşti, cu participarea tuturor părţilor, este realizarea eficacităţii legii”. 
          Conform art. 425 alin. (1), (2) Cod contravențional ,,probele sînt elemente de fapt, 
dobîndite în modul stabilit de prezentul cod, care servesc la constatarea existenţei sau 
inexistenţei contravenţiei, la identificarea făptuitorului, la constatarea vinovăţiei şi la 
cunoaşterea altor circumstanţe importante pentru justa soluţionare a cauzei. În calitate de 
probe se admit elementele de fapt constatate prin intermediul următoarelor mijloace: 
procesul-verbal cu privire la contravenţie, procesul-verbal de ridicare a obiectelor şi 
documentelor, procesulverbal de percheziţie, explicaţiile persoanei în a cărei privinţă a 
fost pornit procesul contravenţional, depoziţiile victimei, ale martorilor, înscrisurile, 
înregistrările audio sau video, fotografiile, corpurile delicte, obiectele şi documentele 
ridicate, constatările tehnico-ştiinţifice şi medico-legale, raportul de expertiză.”
          Potrivit art. 381 alin. (4) Cod contravenţional, „autoritatea competentă să 
soluționeze cauza contravențională are obligația de a lua toate măsurile prevăzute de lege 
pentru cercetarea sub toate aspectele, completă și obiectivă, a circumstanţelor cauzei de a 
evidenția atît circumstanțele care dovedesc vinovăția persoanei, cît și cele care 
dezvinovățesc persoana în a cărei privință a fost pornit proces contravențional, precum și 
circumstanțele atenuante sau agravante”. 
          Conform art. 453 alin. (3) Cod contravenţional, „instanţa de judecată apreciază 
probele, potrivit convingerii sale pe care şi-a format-o, cercetînd toate probele cercetate 
în raport cu circumstanţele constatate ale cauzei şi călăuzindu-se de lege. Totodată, 
instanţa de judecată la înfăptuirea justiţiei se bazează pe probele prezentate de părţi şi nu 
este abilitată cu dreptul de a colecta desinestătător probe, întru verificarea argumentelor 
invocate de către participanţii la proces”. 
          Potrivit art. 101 alin. (1), (2) CPP ,,fiecare probă urmează să fie apreciată din punct 
de vedere al pertinenţei, concludenţei, utilităţii şi veridicităţii ei, iar toate probele în 
ansamblu – din punct de vedere al coroborării lor. Reprezentantul organului de urmărire 
penală sau judecătorul apreciază probele conform propriei convingeri, formate în urma 
examinării lor în ansamblu, sub toate aspectele şi în mod obiectiv, călăuzindu-se de lege”. 
          Față de cele ce preced, instanța de judecată, relevă că, lui Cebotari Trifan i s-a 
încriminat comiterea contravenţiei prevăzute de art. 47 1 alin. (1) Cod contravențional cu 
indicii de calificare: ,,coruperea electorală pasivă, adică, pretinderea, acceptarea sau 
primirea, personal sau prin mijlocitor, de către un alegător al bunurilor, serviciilor, 
privilegiilor sau avantajelor sub orice, formă, care nu i se cuvin pentru sine sau pentru o 
altă persoană, în scopul exercitării sau al neexercitării unor drepturi electorale în cadrul 
alegerilor, inclusiv al alegerilor regionale, dacă fapta nu constituie infracțiune”, se 
sancţionează cu amendă de la 500 la 750 de unităţi convenţionale.
          Analizînd acțiunile petiționarului, în contextul faptei incriminate, instanța de 
judecată ține să menționeze că, în ședința de judecată s-a constatat cu certitudine că, în 
perioada anului 2024, avînd calitate de alegător cu drept de vot, Cebotari Trifan a 
pretins și a acceptat(f.d.31,71, la data de 03.10.2024 - 3 episoade) personal, de la 
reprezentanții blocului ,,Victoria-Pobeda”, fiind în calitate de simpatizant, prin 
intermediul contiului bancar deținut în instituția bancară ,,PSB Bank” din Federația Rusă, 
mijloace bănești care nu i se cuvin,  în schimbul exercitării sau al neexercitării unor 
drepturi electorale în cadrul scrutinului electoral și referendumului republican din anul 
2024. 
          Vinovăţia lui Cebotari Trifan se demonstrează prin: raportul privind înregistrarea 
contravenţiei din 08.04.2025, raportul de analiză informaţional-criminală întocmit de 
către Inspectoratul General de Poliţie din 07.02.2025, cu anexe, procesul-verbal cu 
privire la contravenție din 17.06.2025 întocmit în privința lui Cebotari Trifan în baza art. 
471 alin. (1) Cod contravențional; extras  - informație de la SA ”Moldcell”, precum că 
nr. de telefon 078253286, este înregistrat în rețea și aparține cet. Trifan Cebotari, 
f.d.30,70.
          În această ordine de idei, instanța reține că, agentul constatator a făcut dovada stării 
de fapt prin înscrisurile depuse la dosar și apreciate de instanță, or, pentru realizarea 
laturii obiective a contravenției de corupere electorală pasivă este suficientă săvârșirea 
uneia din acțiunile alternative prevăzute la art.47 1 alin. (1) Cod contravențional, la caz 
contravenția consumându-se în momentul acceptării mesajului, fără a avea importanță 
faptul ridicării din cont a acestor bani.
          Instanța de judecată va supune criticii afirmațiile petiționarului referitor la faptul 
că, nu a fost constatată de fapt și de jure vinovăția sa, or vina nu doar a fost constatată, 
ci și probată, anexele Raportului de analiză informational-criminală indică direct la 
recepționarea numeroaselor mesaje din aplicația mobilă “PSB” de către Trifan 
Cebotari, iar extrasul de la compania ,,Moldcell” S.A., atestă că numărul de telefon 
aparține anume petiționarului. Acestea în concordanță cu toate probele enunțate indică 
asupra netemeinicii argumentelor privind lipsa probelor și neexplicarea esenței încălcării. 
În lumina celor expuse, se atestă că contestatara nu a prezentat nici o probă în susținerea 
poziției sale sau combaterea veridicității celor prezente, limitîndu-se în exclusivitate la 
întocmirea formală a contestației fără a expune detaliat și circumscris motivele 
dezacordului său referitor la întocmirea și conținutul procesului-verbal contravențional, 
precum și la decizia agentului constatator.
          Astfel, în opinia instanței, nu se întrevăd temeiuri de a pune la îndoială 
corectitudinea acțiunilor agentului constatator, legalitatea procesului-verbal cu privire la 
contravenție şi a circumstanțelor avute loc, precum şi a hotărîrii contestate. Mai mult, 
petentul a fost audiat în cadrul procesului contravențional, fiindu-i asigurat dreptul de a 
depune declarații și dreptul de a-și angaja un avocat.
          Subsecvent, instanța de judecată remarcă că, procesul-verbal cu privire la 
contravenție, fiind întocmit de un organ al statului aflat în exercițiul funcțiunii, trebuie să 
i se recunoască valoarea probatorie sub aspectul constatării stării de fapt, ca efect al 
triplei prezumții de autenticitate, veridicitate și legalitate. În așa mod Curtea a constatat 
anterior că, prezumțiile de fapt și de drept se regăsesc în orice sistem de drept. În 
principiu, Convenția nu derogă de la acestea, însă în materie penală obligă statele 
contractante să nu depășească un anumit prag. În special, articolul 6 § 2 impune statelor 
să aibă în vedere aceste prezumții, aceasta în limite rezonabile, ținând cont de gravitatea 
faptelor și păstrând dreptul la apărare(Salabiaku împotriva Franței, hotărârea din 7 
octombrie 1988, seria A, nr. 141- A, pag. 15, pct. 28; Telfner împotriva Austriei, nr. 
33501/96, pct. 16, 20 martie 2001). 
          În același context instanța de judecată menționează că, statul de drept este de 
neconceput fără respectarea drepturilor și libertăților fundamentale ale omului, 
supremația legii și un sistem democratic, care poate fi asigurat, în primul rând, prin 
organizarea, desfășurarea și totalizarea rezultatelor alegerilor în corespundere cu anumite 
standarde, principii democratice. Democrația implică desfășurarea unor alegeri libere și 
corecte, crearea unui mediu politic în care cetățenii să aibă posibilitatea de a participa în 
mod activ în procesul de luare a deciziilor. Dreptul de a alege și a fi ales este recunoscut 
și garantat de Constituția Republicii Moldova, și reprezintă baza fiecărei societăți 
democratice. 
          În acest sens, Declarația Universală a Drepturilor Omului, adoptată și proclamată 
de Adunarea Generală a ONU, în art.21 stipulează că „orice persoană are dreptul de a lua 
parte la conducerea treburilor publice ale țării sale, fie direct, fie prin reprezentanți liber 
aleși; orice persoană are dreptul de acces egal la funcțiile publice din țara sa; voința 
poporului trebuie să constituie baza puterii de stat; această voință trebuie să fie exprimată 
prin alegeri nefalsificate, care să aibă loc în mod periodic prin sufragiu universal, egal și 
exprimat prin vot secret sau urmând o procedură echivalentă care să asigure libertatea 
votului”.
          Potrivit art. 2 alin. (1) din Constituția Republicii Moldova, „suveranitatea națională 
aparține poporului Republicii Moldova, care o exercită în mod direct și prin organele sale 
reprezentative, în formele stabilite de Constituție”. 
          Art. 38 alin. (1) din Constituția Republicii Moldova, stipulează că ,,voinţa 
poporului constituie baza puterii de stat. Această voinţă se exprimă prin alegeri libere, 
care au loc în mod periodic prin sufragiu universal, egal, direct, secret şi liber exprimat”. 
          Principiile participării la alegeri sunt: - vot universal - cetățenii Republicii Moldova 
pot alege și pot fi aleși fără deosebire de rasă, naționalitate, origine etnică, limbă, religie, 
sex, opinie, apartenență politică, avere sau origine socială; - vot egal - în cadrul oricărui 
scrutin, fiecare alegător are dreptul la un singur vot. Fiecare vot are putere juridică egală, 
- vot direct - alegătorul votează personal. Votarea în locul unei alte persoane este 
interzisă; - vot secret - votarea la alegeri și/sau referendum este secretă, excluzându-se 
astfel posibilitatea influențării voinței alegătorului; -vot liber exprimat – nimeni nu este în 
drept să exercite presiuni asupra alegătorului pentru a-1 face să voteze sau să nu voteze, 
precum și pentru a-l împiedica să-și exprime voința în mod independent. 
          Coruperea procesului electoral încalcă flagrant principiile date, mai ales a votului 
liber exprimat, afectează grav credibilitatea corectitudinii și libertății desfășurării 
alegerilor, subminînd întreg sistemul democratic. 
          Subsidiar instanţa de judecată reține că, în orice scrutin electoral există o 
concurență între candidații care aspiră la ocuparea funcțiilor elective. Concurenții în 
alegeri, de regulă, prin programele lor electorale, propun soluții diferite asupra 
principalelor probleme din societate şi fiecare din candidați dorește să obțină încrederea, 
dar și voturile alegătorilor. Uneori concurenții sunt tentați de a încălca legislația în 
vigoare, pentru a se menține la putere sau pentru a accede la putere, inclusiv prin acțiuni 
reprobabile de corupere a alegătorilor. 
          La fel votul secret şi liber exprimat al alegătorilor constituie elementul de bază al 
alegerilor libere şi democratice şi al dreptului de vot. Coruperea alegătorilor sau vînzarea 
voturilor sunt incompatibile cu conceptul alegerii democratice şi printr-un vot liber 
exprimat de către cetățeni a organelor reprezentative şi fraudează competiția bazată pe 
idei şi pe programe politice desfășurată între partidele politice şi între candidați(a se 
vedea HCC nr. 25 din 28 noiembrie 2024, § 102). 
          Astfel, sancționarea coruperii alegătorilor urmărește scopul asigurării integrității și 
caracterului democratic al proceselor electorale prin exercitarea necondiționată a 
drepturilor electorale. Prin urmare, politica penală a Parlamentului urmărește să 
descurajeze actele de corupție electorală, inclusiv prin stabilirea unui sistem efectiv de 
sancțiuni.
          Instanța va aprecia critic poziția petiționarei, care pledează nevinovată, deoarece 
aceste afirmații se combat prin totalitatea probelor cercetate în şedinţa de judecată şi în 
opinia instanței este o metodă de apărare și un drept de a nu se auto-incrimina garantat de 
art. 6 CEDO.
          În contextul expus instanţa de judecată consideră că, Trifan Cebotari este vinovat 
în comiterea contravenţiei incriminate, iar contestaţia depusă împotriva procesului-verbal 
cu privire la contravenție și deciziei agentului constatator din 17.06.2025, urmează a fi 
respinsă ca neîntemeiată. 
           În conformitate cu prevederile art. 445, 448, 452, 455, 457, 458, 462 Cod 
contravenţional, judecata
H O T Ă R Ă Ş T E:
           Se respinge ca neîntemeiată contestația depusă de către Cebotari Trifan împotriva 
procesului-verbal cu privire la contravenție, și deciziei de sancționare din 17.06.2025, 
prin care a fost recunoscut vinovată şi sancționată în baza art. 47 1 alin. (1) Cod 
contravențional, cu amendă în mărime de 500 (cinci sute) unități convenționale - 
echivalentul a 25000,00 (două zeci cinci mii) lei. 
          Hotărîrea poate fi atacată cu recurs la Curtea de Apel Nord în termen de 15 zile, 
prin intermediul Judecătoriei Soroca (sediul Central).
                 Preşedintele şedinţei,
   Judecător                                                                              Dinu Braşoveanu 
