Dosar nr. 2c-1611/2025
2-25120060-12-2c-21082025
H O T Ă R Â R E
În numele Legii
5 noiembrie 2025                                                                                      mun. Chișinău
Judecătorul Judecătoriei Chișinău (sediul Centru), Galina Ciobanu, examinând, în 
procedura de examinare a cererilor cu valoare redusă, cauza civilă intentată la cererea 
de chemare în judecată înaintată de „VOYAGE PRESTIGE” S.R.L. către „JOIN UP” 
S.R.L. privind încasarea sumei cu titlu de îmbogățire nejustificată și încasarea 
cheltuielilor de judecată,  
A  C O N S T A T A T:
Argumentele participanților la proces:
La 20 august 2025, „VOYAGE PRESTIGE” S.R.L., prin intermediul 
administratorului Mariana Cebotari, a înaintat cerere de chemare în judecată către „JOIN 
UP” S.R.L. solicitând încasarea sumei cu titlu de îmbogățire nejustificată și încasarea 
cheltuielilor de judecată.
În motivarea cererii de chemare în judecată, s-a indicat că clienta Zotea Olga a 
contractat de la organizatorul „Join UP” S.R.L., prin intermediul „Voyage Prestige” 
S.R.L., încheind contractul nr. ***** din 24 octombrie 2024, un pachet turistic ce 
includea cazarea într-un hotel All Inclusiv - Blue Marin Deluxe Spa Resort 5* pentru 
perioada 27 octombrie 2024 – 02 noiembrie 2024.
Totodată, menționează și despre existența contractului de subagent pentru 
comercializarea produsului nr. 44 din 17 februarie 2017 încheiat între „Join UP” S.R.L. și 
„Voyage Prestige” S.R.L. Conform prezentului contract, subagentul se obligă să presteze 
Agentului servicii de intermediere comercială în realizarea produsului turistic al 
Agentului, iar Agentul va plăti Subagentului pentru serviciile prestate corespunzător, în 
condițiile și în forma stabilite prin prezentul contract. Prin urmare, în aceste relații 
„Voyage Prestige” S.R.L. are calitatea de intermediar, dar „Join UP” S.R.L. are calitatea 
de organizator.
Pentru o claritate mai bună, reclamanta remarcă că, potrivit art. 1613 Cod civil, un 
profesionist care intermediază încheierea contractelor privind pachetul de servicii de 
călătorie (intermediar de pachete) este obligat să informeze călătorul conform art. 1595, 
1596 și 1597. Dacă intermediarul de pachete și-a îndeplinit obligațiile conform alin. (1), 
se consideră că obligațiile organizatorului prevăzute la art. 1595, 1596 și 1597 au fost 
îndeplinite. Dacă organizatorul a îndeplinit obligațiile prevăzute la art. 1595, 1596 și 
1597, se consideră că intermediarul de pachete și-a îndeplinit obligațiile conform alin. 
(1). În orice caz, intermediarului de pachete îi revine sarcina să demonstreze îndeplinirea 
acestor cerințe de informare. Ca urmare a procurării pachetului de călătorii, în data de 27 
octombrie 2024, clientul Zotea Olga a ajuns la hotelul rezervat și a depistat o serie de 
vicii materiale care făceau imposibilă continuarea șederii în hotelul Blue Marin Deluxe 
Spa Resort 5*. Viciile respective vor fi descrise în continuare. Clientul Zotea Olga a luat 
imediat legătura cu „Voyage Prestige” S.R.L., solicitând mutarea într-un alt hotel. În 
această ordine de idei, „Voyage Prestige” S.R.L. a anunțat neîntârziat „Join UP” S.R.L. 
cu privire la faptul că turistul este nemulțumit și intenționează să-și schimbe hotelul. 
Reclamantul a solicitat de la „Join UP” S.R.L. informarea cu privire la două hoteluri. La 
solicitarea sa, acesta a fost informat cu privire la următoarele: „Colegii, Kirman 
Leodikiya este în stop vânzări, Delphin Botanic se închide pe 31.10. Duminică este dificil 
să găsești o cameră liberă în hoteluri, deoarece sistemul de rezervare nu funcționează”. 
Deși „Join UP” S.R.L. a fost anunțat despre problema turistului, acesta nu a propus 
alternative și alte remedii pentru a rezolva problema turistului. Prin urmare, reclamantul 
era nevoit să colaboreze cu turistul Olga Zotea și să-i ofere un ajutor în această situație 
dificilă. Respectiv, reclamantul, în locul organizatorului, a reacționat prompt la problema 
apărută și a achitat prețul pentru alt hotel, unde s-a mutat turistul.
Totodată, menționează faptul că „Voyage Prestige” S.R.L. a încercat să rezolve 
acest litigiu pe cale amiabilă, trimițând către „Join UP” S.R.L. o notificare prin care i-a 
adus la cunoștință necesitatea achitării sumei de 962 euro, însă acesta a refuzat să achite 
prețul respectiv, motiv pentru care reclamantul a fost nevoit să depună această cerere de 
chemare în judecată.
Invocă reclamanta că, potrivit art. 1603 Cod civil, (1) Organizatorul este obligat să 
asigure prestarea serviciilor de călătorie fără vicii. (2) Serviciile de călătorie se consideră 
fără vicii dacă au caracteristicile convenite. (3) În cazul în care nu s-a convenit asupra 
caracteristicilor, serviciile de călătorie nu au vicii: a) dacă ele oferă utilitatea dedusă din 
contract; b) în cazul în care utilitatea nu poate fi dedusă din contract, dacă ele oferă 
utilitatea obișnuită şi prezintă caracteristici care există în mod obișnuit la servicii de 
călătorie de același fel şi pe care călătorul le poate aștepta ținând cont de felul pachetului 
de servicii de călătorie. (4) Se consideră viciu al serviciilor de călătorie şi cazul în care 
serviciile de călătorie nu sunt prestate sau sunt prestate cu o întârziere care depășește 
durata unei întârzieri rezonabile. (5) Dacă serviciile de călătorie au un viciu, în condiţiile 
prezentei secțiuni şi ale contractului, călătorul are dreptul: a) să ceară remedierea 
conform art. 1605 alin.(1); b) să remedieze viciul conform art. 1605 alin.(2) şi să ceară 
rambursarea cheltuielilor necesare; c) să ceară remedierea prin prestarea unor alte servicii 
de călătorie conform art. 1605 alin.(3) şi (4); d) să ceară rambursarea costului cazării 
necesare conform art.1605 alin.(5) şi (6); e) să declare rezoluțiunea contractului de 
servicii de călătorie conform art. 1606; f) să obțină reducerea prețului pachetului de 
servicii de călătorie conform art. 1607; g) să ceară despăgubiri conform art. 1608.
În acest sens, menționează că, în speța respectivă este deplin aplicabil articolul 
respectiv, întrucât „Join UP” S.R.L. nu a oferit clientei utilitatea dedusă din contract 
pentru un hotel de 5 stele și Ultra All Inclusive. Or, hotelul în care a fost cazată clienta nu 
prezenta caracteristici care există în mod obișnuit la servicii de călătorie de același fel și 
pe care clienta le poate aștepta ținând cont de felul pachetului de servicii de călătorie. 
Pachetul de călătorie este Ultra All Inclusive, care reprezintă cel mai înalt nivel de 
mâncare și servicii. Astfel, în mod obișnuit, procurând astfel de pachet de servicii, 
clientul nu se așteaptă la condiții anti sanitare, precum mucegai în pahare și mâncare 
stricată, ceea ce pune în pericol sănătatea clientei. Astfel, se observă că aici nu este 
incident doar cazul în care hotelul este de o categorie inferioară, ci mai mult, este pusă în 
pericol sănătatea clientei. Respectiv, clienta se afla într-o imposibilitate obiectivă de a 
aștepta mai mult timp găsirea unei alternative de către „Join UP” S.R.L. Existența 
viciului serviciului de călătorie generează dreptul călătorului de a cere remedierea 
acestuia și de a solicita repararea prejudiciului. Menționează art. 1605, care prevede 
dreptul călătorului la remedierea viciului, (1) Dacă călătorul cere remedierea viciilor, 
organizatorul este obligat să le remedieze. Organizatorul poate refuza remedierea: a) dacă 
ea este imposibilă; sau b) dacă ea implică cheltuieli disproporționate, ținând cont de 
anvergura viciului și de valoarea serviciilor de călătorie afectate. (2) Fără a aduce 
atingere excepțiilor prevăzute la alin. (1) lit. a) și b), în cazul în care organizatorul nu 
remediază viciul într-un termen rezonabil stabilit de călător, călătorul poate face el însuși 
acest lucru și poate solicita rambursarea cheltuielilor necesare. Nu este necesar să se 
specifice un termen de către călător dacă organizatorul refuză să remedieze viciul sau 
dacă este necesară o remediere imediată. Așa cum s-a menționat anterior, călătorul, prin 
intermediul „Voyage Prestige” S.R.L., a cerut organizatorului remedierea viciului și a 
întrebat despre disponibilitatea anumitor hoteluri. Totuși, „Join UP” S.R.L. a comunicat 
că aceste hoteluri sunt indisponibile și că nu este posibil să fie găsită o cameră liberă, 
întrucât sistemul de rezervări nu funcționează. Prin urmare, pârâtul cunoștea despre faptul 
că clientul nu este satisfăcut de condițiile serviciului prestat, însă nu a încercat să 
colaboreze cu turistul și să-i ofere alte alternative. Mai mult decât, acesta nici în 
continuare nu s-a interesat de soarta turistului. Prin urmare, conform pct. 4.19 din 
contractul dintre „Voyage Prestige” S.R.L. și „Join UP” S.R.L. nr. 44 din 17 februarie 
2017, dacă în timpul executării contractului de prestări servicii turistice, agentul nu este 
în măsură să furnizeze o parte semnificativă a produsului turistic convenit prin contract, 
agentul este obligat, în scopul continuării prestării serviciilor, să propună măsuri 
alternative fără a impune cheltuieli suplimentare turistului și, dacă este necesar, să-i 
ramburseze diferența dintre serviciile oferite și cele efectiv prestate. În cazul aplicării 
unor măsuri alternative, agentul informează subagentul despre modificări, indicând ce 
anume a fost schimbat. Dacă agentul nu este în măsură să furnizeze o parte semnificativă 
din produsul turistic din motive independente de voința sa, după începerea turului stabilit 
prin contract, el este obligat, pentru continuarea călătoriei, să aplice măsuri alternative 
fără cheltuieli suplimentare pentru turist. În cazul în care turistul a acceptat aceste măsuri 
(adică a beneficiat de serviciul/partea de serviciu), Agentul este considerat ca și-a 
îndeplinit integral obligațiile față de turist. Punctul 4.20 din același contract prevede: „Să 
poarte răspundere față de turist într-un cuantum care să nu depășească valoarea 
produsului turistic (serviciului turistic), pentru prejudiciile cauzate din vina agentului, în 
prezența unei legături directe cauzale între daunele suportate și acțiunile agentului. 
Valoarea despăgubirilor acordate turistului din vina agentului nu poate depăși valoarea 
efectivă a prejudiciului produs”. Prin urmare, organizatorul a încălcat prevederile art. 
1611 Cod civil, potrivit cărora, (1) Organizatorul este obligat să acorde asistență adecvată 
fără întârzieri nejustificate călătorului aflat în dificultate, inclusiv în circumstanțele 
menționate la art. 1605 alin. (5), în special prin: furnizarea de informații corespunzătoare 
privind serviciile de sănătate, autoritățile locale și asistența consulară; și acordarea de 
asistență călătorului în ceea ce privește efectuarea comunicărilor la distanță și sprijinirea 
acestuia în găsirea unor servicii de călătorie alternative.
Totodată, notează reclamanta că, la caz, există necesitatea remedierii imediate, 
întrucât condițiile elementare, de bază, necesare pentru asigurarea traiului decent - nu au 
fost asigurate. S-a reclamat: calitatea proastă a mâncării și a băuturii (cu anexarea 
fotografiilor, drept dovadă). Astfel, sănătatea clientei era în primejdie. În acest sens, 
călătorul nu este obligat să specifice un termen rezonabil pentru remedierea viciului. 
Respectiv, organizatorul era nevoit să înlăture acest viciu într-un timp cel mai scurt 
posibil. Prin urmare, se observă că remedierea viciilor este în sarcina „Join UP” S.R.L., 
însă, luând în considerare faptul că acest viciu nu a fost remediat într-un termen scurt de 
către „Join UP” S.R.L., „Voyage Prestige” S.R.L. nu putea să-l lase pe client într-o 
situație dificilă într-o țară străină și i-a achitat cazarea într-un alt hotel - la prețul de 962 
euro, suma care trebuia să fie achitată de „Join UP” S.R.L.
Luând în considerare aspectele menționate anterior, consideră reclamanta că sunt 
întrunite condițiile pentru îmbogățirea nejustificată a organizatorului și acesta urmează să 
achite în contul „Voyage Prestige” S.R.L. suma de 962 euro.
Articolul 1979 Cod civil prevede că, dacă o persoană obține o îmbogățire 
nejustificată (persoană îmbogățită) care se atribuie la dezavantajul suferit de o altă 
persoană (persoană dezavantajată), ea este obligată față de persoana dezavantajată să 
restituie îmbogățirea. Prevederile alin. (1) se aplică doar în conformitate cu dispozițiile 
prezentului capitol.
Potrivit art. 1980 Cod civil, consecințele juridice ale îmbogățirii obținute în temeiul 
unui contract sau unui alt act juridic valabil și eficient sînt reglementate de alte dispoziții 
legale dacă acele reguli acordă sau exclud dreptul la restituirea îmbogățirii, prin efectul 
revocării, rezoluțiunii, reducerii obligației corelative sau pe alt temei. Dispozițiile 
prezentului capitol nu afectează orice alt drept de restituire sau recuperare prevăzut de 
dispozițiile legale în materie de proprietate, contracte sau alte dispoziții legale. Cu toate 
acestea, dacă persoana dezavantajată are: atât o pretenție pe baza prezentului capitol la 
restituirea îmbogățirii nejustificate, cât și o pretenție de reparare a dezavantajului (fie 
împotriva persoanei îmbogățite sau a unui terț) sau un drept de recuperare pe baza altor 
dispoziții legale ca rezultat al îmbogățirii nejustificate, atunci satisfacerea uneia dintre 
pretenții reduce cealaltă pretenție în același volum. Regula prevăzută la alin. (3) se aplică 
de asemenea dacă o persoană se folosește de un bun al persoanei dezavantajate, astfel 
încât acesta majorează patrimoniul altei persoane, iar conform dispozițiilor prezentului 
capitol: cel ce se folosește este obligat față de persoana dezavantajată să întoarcă valoarea 
folosinței; și dobânditorul este obligat față de persoana dezavantajată în legătură cu 
majorarea patrimoniului său.
Conform art. 1984 Cod civil, o persoană este îmbogățită prin majorarea 
patrimoniului său, folosirea bunurilor altuia, prestarea unui serviciu sau executarea unei 
lucrări în folosul său. În scopul constatării dacă o persoană a obținut o îmbogățire și a 
mărimii acesteia nu se ia în considerare dezavantajul pe care persoana îmbogățită l-a 
suferit în schimbul îmbogățirii sau după îmbogățire.
Potrivit art. 1985 Cod civil, o persoană este dezavantajată prin micșorarea 
patrimoniului său, folosirea bunurilor de către o altă persoană, prestarea unui serviciu sau 
executarea unei lucrări în folosul altuia. În scopul constatării dacă o persoană a suferit un 
dezavantaj și a mărimii acestuia nu se va lua în considerare îmbogățirea pe care această 
persoană a obținut-o în schimbul dezavantajului sau după dezavantaj.
Reieșind din dispozițiile menționate se observă că sunt întrunite condițiile pentru 
îmbogățirea nejustificată, întrucât „Voyage Prestige” S.R.L. a fost dezavantajată prin 
micșorarea patrimoniului său, achitând în locul organizatorului 962 euro. Prin urmare, 
„Join UP” S.R.L. și-a mărit patrimoniul prin neexecutarea obligației față de călător. În 
această ordine de idei, organizatorul „Join UP” S.R.L. urmează să restituie suma de 962 
euro la „Voyage Prestige” S.R.L.
Reieșind din cele expuse, „VOYAGE PRESTIGE” S.R.L., solicită:
- admiterea prezentei acțiuni;
- emiterea unei hotărâri prin care va fi dispusă achitarea de către „JOIN UP” S.R.L. 
în beneficiul „VOYAGE PRESTIGE” S.R.L. a sumei de 19 066,80 lei cu titlu de 
îmbogățire nejustificată și suma de 813,00 lei cu titlu de cheltuieli judiciare. (f.d. 4-9)  
Acțiunea a fost acceptată în procedura scrisă, care se examinează fără prezența 
participanților la proces, conform art. 276 2 din Codul de procedură civilă, prin încheierea 
din 22 august 2025. (f.d. 83-83 verso)
Partea reclamantă și partea pârâtă au fost notificate despre examinarea cauzei în 
procedura scrisă. (f.d. 85-86)
La 1 octombrie 2025, reprezentantul pârâtei „Join UP” S.R.L. – Potîrnichi Silviu, a 
expediat prin intermediul factorului poștal electronic referință (f.d. 87-96), în susținerea 
căreia s-a indicat că, potrivit art. 1981 alin. (1) lit. b) din Codul civil, o îmbogățire este 
nejustificată, cu excepția următoarelor cazuri: persoana dezavantajată și-a dat 
consimțământul în mod liber și fără eroare de a suferi dezavantajul. La caz, reclamanta a 
achitat turiștilor prețul hotelului în mod liber, unilateral și conștient, și fără a avea o 
împuternicire sau un acord în acest sens din partea organizatorului de pachete turistice - 
pârâta. Acest fapt exclude posibilitatea invocării îmbogățirii nejustificate, deci, acțiunea 
este neîntemeiată în drept. Mai mult ca atât, în speță reclamanta invocă faptul că suma de 
bani achitată unui terț (turistului) ar constitui o îmbogățire a pârâtei (organizator de 
pachete turistice). Însă, dezavantajul invocat nu se atribuie la o îmbogățire a pârâtei, ci a 
unui terț. Respectiv, nu sunt aplicabile normele juridice care reglementează îmbogățirea 
nejustificată, ce presupune legătura cauzală directă (atribuirea) dintre dezavantaj și 
îmbogățire. 
Conform art. 1984 alin. (1) Cod civil, o persoană este îmbogățită prin majorarea 
patrimoniului său, folosirea bunurilor altuia, prestarea unui serviciu sau executarea unei 
lucrări în folosul său. În speță, îmbogățirea se atribuie unui terț, dar nu pârâtei.
Conform art. 1982 Cod civil, când persoana îmbogățită obține îmbogățirea ca 
rezultat al executării de către persoana dezavantajată a unei obligații sau a unei presupuse 
obligații, datorate de către persoana dezavantajată unui terț, îmbogățirea este justificată: 
a) dacă persoana dezavantajată a executat în mod liber. Așadar, în speță, „îmbogățirea” 
pretinsă este justificată, deoarece reclamanta în mod liber și unilateral, fără a avea 
instrucțiuni sau acordul pârâtei, a executat față de un terț (turist) o pretinsă obligație a 
pârâtei (organizator de pachete turistice). Acest altruism juridic al reclamantei, manifestat 
prin plata unui serviciu solicitat de către turist, urmează a fi apreciat de către instanța de 
judecată ca fiind un act de executare liberă și consimțită din partea reclamantei, motiv 
pentru care, în temeiul normelor sus-citate, pretinsa „îmbogățire” a pârâtei este justificată. 
Mai bine zis, nu există o îmbogățire a pârâtei la care s-a atribuit un dezavantaj al 
reclamantei.
Pentru a clarifica mai bine situația din speță, pârâta subliniază următorul exemplu: 
X consideră cu de la sine putere că Y este dator lui Z. Astfel, X plătește datoria imaginară 
lui Z, după care X solicită acei bani de la Y. În acest exemplu, X - reclamanta, Y - pârâta, 
Z - turistul. Pârâta nu a considerat și nu consideră întemeiate pretențiile terțului - 
turistului de schimbare a hotelului, și nu a validat aceste pretenții. Respectiv, nici măcar 
nu a existat o obligație a pârâtei față de turist. Și nu este reclamanta acea persoană care 
decide dacă pârâta era sau nu era obligată față de turist. În asemenea cazuri, turistul 
trebuie să depună o acțiune față de organizatorul de pachete, și instanța decide dacă 
organizatorul era sau nu era obligat. În speță, reclamanta - un simplu intermediar, a decis 
că ei aveau careva obligații de plată față de turist, și reclamanta a plătit acea sumă unui 
terț ca și cum executând pretinsa obligație a pârâtei, în mod absolut abuziv și aberant. 
Reclamanta este un simplu intermediar de încheiere a raportului juridic turistic între 
pârâtă și turist. Reclamanta nu are împuterniciri de a satisface pretențiile turiștilor.
Potrivit art. 1613 alin. (5) din Codul civil, este cert faptul că toate pretențiile 
turiștilor se trimit de către intermediar imediat organizatorului, pentru ulterioara 
examinare și soluționare a acestora de către organizator. Dacă ar admite o asemenea 
logică a reclamantei, atunci aceasta ar putea accepta unilateral o pretenție a unui turist de 
a-i plăti un hotel, de exemplu, de 10.000 euro/noapte, și după aceasta ar putea solicita 
suma dată ca îmbogățire nejustificată a pârâtei? Sigur că nu! Esența raportului juridic de 
intermediere dintre părți, constituit în temeiul contractului de subagent nr. 44 din 17 
februarie 2017, anexat de reclamantă la materialele cauzei, constau în împuterniciri ale 
reclamantei limitate strict la intermedierea vânzării pachetelor turistice ale pârâtei către 
public. Acest raport nu presupune în niciun fel careva împuterniciri ale reclamantei de a 
satisface pretențiile turiștilor făcute în legătură cu prestarea serviciilor turistice. Din 
contra, pct. 6.15 al contractului de subagent dintre părți prevede expres: ”în cazul în care 
Subagentul va depăși atribuțiile și va comite acțiuni contrare intereselor Agentului, se va 
considera că Subagentul a dobândit obligațiuni aferente atribuțiilor depășite pentru sine 
personal și va purta răspundere independentă pentru toate efectele negative ale depășirii 
atribuțiilor”.
Specifică pârâta că, reclamanta în mod neîntemeiat a plătit hotelul turistului. Pârâta 
nu avea nici o obligație de a satisface pretenția turistei, în primul și în primul rând. Din 
corespondența purtată în timp ce turistul se afla în călătorie, s-a stabilit faptul că pe data 
de 27 octombrie 2024, adică chiar în primele ore de la cazare, reclamanta a scris pârâtei 
despre faptul că turista ar dori să schimbe hotelul. Fiind o zi de duminică, pârâta a 
informat reclamanta despre faptul că va examina solicitările reclamantei privind oferirea 
unui hotel de alternativă turistului, comunicând despre faptul că din acele două hotele pe 
care le-a menționat reclamanta, unul nu este disponibil iar altul va fi închis începând cu 
31 octombrie 2024. Conversațiile respective sunt anexate la materialele cauzei. Cu toate 
acestea, fără a le oferi posibilitatea rezonabilă de a examina cazul descris și, eventual, de 
a oferi alternative de cazare, reclamanta le-a comunicat că a doua zi turista a schimbat 
hotelul de sine-stătător. O astfel de acțiune din partea turistei o consideră nerezonabilă și 
unilaterală, fără a le fi dată posibilitatea reală de a interveni, deci care nu poate atrage 
responsabilitatea lor. Mai mult ca atât, majoritatea pretențiilor turistei nu se refereau, de 
fapt, la vicii esențiale ale serviciilor de călătorie care ar justifica oferirea unor servicii de 
alternativă sau, cu atât mai mult, remedierea de sine-stătător de către turistă a serviciilor 
cu ulterioara recuperare a cheltuielilor. După cum se vede și în mesajele turistei anexate 
de reclamantă, acolo turista de exemplu pretinde că în berea din pahar era mucegai, 
arătând o fotografie din care se vede doar un pahar cu bere. Deci, pretenții aberante ale 
turistei.
În acest sens, reiterează pârâta despre dubiile lor rezonabile privind temeinicia 
pretențiilor turistei în primul rând, ținând cont de faptul că toate acestea au fost formulate 
și decise de turistă chiar în primele ore de la cazare. Or, este evident că un turist care 
schimbă hotelul de îndată ce ajunge în hotelul achiziționat - este un turist rău intenționat.
Potrivit art. 1603 alin. (2) din Codul civil, serviciile de călătorie se consideră fără 
vicii dacă au caracteristicile convenite în contract. La caz, pretențiile turistei vizau 
caracteristici care depășesc obiectul contractului, și care nu sunt esențiale în ceea ce 
privește serviciile de cazare, deoarece serviciul de cazare prevăzut în contractat a oferit 
utilitatea obișnuită și a prezentat caracteristici care există în mod obișnuit la servicii de 
călătorie de același tip. Cu alte cuvinte, decizia turistei de a schimba de sine-stătător 
hotelul, raportată la viciile neesențiale invocate, nu justifică dreptul turistei de a cere 
despăgubiri aferente cheltuielilor pe care le-a avut în legătură cu schimbarea hotelului. 
Dar chiar și dacă ar fi fost cazul că turista era în drept și „Join UP” S.R.L. avea obligația 
să restituie - oricum, aceasta se referă la situațiile când turistul înlătură de sine stătător 
(nu cu banii unui terț - reclamanta) pretinsul viciu, și după aceasta tot turistul (nu un terț) 
înaintează acțiune de recuperare a cheltuielilor necesare față de organizatorul de pachete - 
pârâta. A se vedea art. 1605 alin. (2) Cod civil.
Totodată, specifică că, potrivit art. 1605 (1) lit. b) din Codul civil, organizatorul 
poate refuza remedierea dacă ea implică cheltuieli disproporționate, ținând cont de 
anvergura viciului și de valoarea serviciilor de călătorie afectate.
Ținând cont de cele menționate, pârâta a informat reclamanta că pretenția turistei 
este neîntemeiată și se respinge. Contrar acestei decizii suverane a organizatorului de 
pachete, reclamanta cu de la sine putere, a decis să plătească turistei ceea ce turista cerea. 
Fără a avea careva împuterniciri de a plăti sau de a examina pretențiile turiștilor (printre 
altele, contractul de subagent la capitolul 7 prevede că reclamațiile turiștilor trebuie 
redirecționate către Agent (pârâta)). Corespondența anexată demonstrează încă odată, 
dincolo de orice dubiu, despre (a) caracterul neîntemeiat și pur declarativ al pretențiilor 
turistei, (b) despre faptul că turista a fost informată că nu este posibil schimbul decât cu 
plată suplimentară, și (c) în general, despre lipsa unor vicii esențiale la serviciile de 
cazare. Mai mult ca atât, satisfacerea unilaterală a pretenției abuzive a turistei, reprezintă 
o încălcare a contractului de subagent nr. 44 din 17 februarie 2017, și anume pct. 6.15 
care prevede: în cazul în care Subagentul va depăși atribuțiile și va comite acțiuni 
contrare intereselor Agentului, se va considera că Subagentul a dobândit obligațiuni 
aferente atribuțiilor depășite pentru sine personal și va purta răspundere independentă 
pentru toate efectele negative ale depășirii atribuțiilor. Raportul juridic de servicii de 
călătorie există doar între „Join UP” S.R.L. și turist. Respectiv, oferirea oricăror 
compensații de către un intermediar la acest raport („Voyage Prestige” S.R.L.), fără 
aprobarea din partea „Join UP” S.R.L., nu este opozabilă față de „Join UP” S.R.L. și 
constituie un act unilateral al „Voyage Prestige” S.R.L. pentru care poartă 
responsabilitate de sine-stătător. Mai mult ca atât, nu există nici o normă legală care ar fi 
obligat reclamanta să satisfacă în general careva cerințe ale turiștilor. Din contra, ține de 
sensul legii civile (art. 1592-1617 Cod civil) că responsabilitatea pentru pachetele de 
servicii de călătorie aparține organizatorului. În speță, reclamanta este un simplu 
intermediar de pachete de servicii de călătorie. Arogarea unor competențe de organizator 
de pachete de servicii de călătorie, satisfacerea benevolă și integrală a unor pretenții vădit 
exagerate și ilegale a turiștilor - nu poate fi opusă sub nici o formă pârâtei. Chiar și dacă 
ar fi fost în speță cazul că pârâta într-adevăr ar fi prestat niște servicii viciate turistei (ceea 
ce nu este în speță) - dar chiar și dacă ar admite prin absurd, că pârâta era cea mai 
vinovată - nu are ce reclamanta acorda despăgubiri în stânga și în dreapta terților din 
numele pârâtei, și pe urmă să se plângă pe restituirea acestor plăți făcute abuziv, 
unilateral și fără aprobare. Altruismul juridic, ca și cel social, nu poate fi solicitat spre 
restituire. 
În altă ordine de idei, remarcă partea pârâtă că, toate actele prezentate de reclamantă 
sunt în copie și nu poartă semnătura persoanei care a autentificat veridicitatea copiei. 
Doar o ștampilă nu constituie o certificare a copiilor în modul prevăzut de lege. 
Traducerea actelor și corespondenței prezentate în limba rusă nu este efectuată de un 
traducător autorizat așa cum prevede legea. Ordinul de plată nr. 3343 din 05 noiembrie 
2024, prin care reclamanta invocă faptul că ar fi achitat suma de bani pretinsă în acțiune - 
nu are ștampila băncii privind executarea efectivă a ordinului respectiv. Astfel, această 
probă este inadmisibilă. Ordinul de plată nr. 3343 din 05 noiembrie 2024 face trimitere în 
rubrica „Destinația plății” la un oarecare cont nr. *****din 01 noiembrie 2024. Însă, un 
asemenea cont nu a fost prezentat la materialele cauzei (fiind prezentat un alt cont de 
plată datat cu 04 noiembrie 2024). În mod normal, aceste deficiențe constituie temei 
pentru a nu da curs cererii de chemare în judecată.
Pentru motivele expuse, pârâta „Join UP” S.R.L., solicită respectuos respingerea 
integrală a cererii de chemare în judecată, din motiv că nu sunt întrunite condițiile 
juridice aplicabile instituției îmbogățirii nejustificate.
Aprecierea judecătorului:
Examinând unipersonal cauza în procedură scrisă și referința pârâtului, cercetând 
materialele cauzei, în raport cu normele legale aplicabile speței, judecătorul consideră 
acțiunea neîntemeiată și pasibilă de a fi respinsă din următoarele considerente.
În susținerea soluției de respingere a acțiunii, judecătorul reține că, potrivit 
articolului 117 alin. (1) al Codului de procedură civilă, probe în cauze civile sunt 
elementele de fapt, dobândite în modul prevăzut de lege, care servesc la constatarea 
circumstanțelor ce justifică pretențiile și obiecțiile părților, precum și altor circumstanțe 
importante pentru justa soluționare a cauzei.
Potrivit articolului 118 alin. (1) din Codul de procedură civilă, fiecare parte trebuie 
să dovedească circumstanțele pe care le invocă drept temei al pretențiilor și obiecțiilor 
sale dacă legea nu dispune altfel.
Conform articolului 121 din Codul de procedură civilă, instanța judecătorească 
reține spre examinare și cercetare numai probele pertinente care confirmă, combat ori pun 
la îndoială concluziile referitoare la existența sau inexistența de circumstanțe, importante 
pentru soluționarea justă a cazului.
Potrivit articolului 130 alin. (1) din Codul de procedură civilă, instanța 
judecătorească apreciază probele după intima ei convingere, bazată pe cercetarea 
multiaspectuală, completă, nepărtinitoare și nemijlocită a tuturor probelor din dosar în 
ansamblul și interconexiunea lor, călăuzindu-se de lege.
În conformitate cu prevederile art. 239 din Codul de procedură civilă, hotărârea 
judecătorească trebuie să fie legală și întemeiată. Instanța își întemeiază hotărârea numai 
pe circumstanțele constatate nemijlocit de instanță și pe probele cercetate în ședință de 
judecată.
Potrivit art. 240 alin. (1) al Codului de procedură civilă, la deliberarea hotărârii, 
instanța judecătorească apreciază probele, determină circumstanțele care au importanță 
pentru soluționarea cauzelor, care au fost sau nu stabilite, caracterul raportului juridic 
dintre părți, legea aplicabilă soluționării cauzei și admisibilitatea acțiunii.
Conform art. 276 2 alin. (1) din Codul de procedură civilă, dacă valoarea cererii în 
cauzele de încasare a unei sume de bani nu depășește 10 salarii medii pe economie 
prognozate la data sesizării instanței, fără a se lua în considerare dobânzile, penalitățile, 
cheltuielile de judecată și alte venituri accesorii, această cerere se examinează ca cerere 
cu valoare redusă.
Articolul 16 din Codul civil, indică cert că, (1) apărarea dreptului civil se face, în 
condițiile legii, prin: a) recunoașterea dreptului; b) restabilirea situației anterioare 
încălcării dreptului și suprimarea acțiunilor prin care se încalcă dreptul sau se creează 
pericolul încălcării lui; c) constatarea sau, după caz, declararea nulității actului juridic; d) 
declararea nulității actului emis de o autoritate publică; e) impunerea la executarea 
obligației în natură; f) autoapărare; g) repararea prejudiciului patrimonial și, în cazurile 
prevăzute de lege, a celui nepatrimonial; h) încasarea dobânzii de întârziere sau, după 
caz, a penalității; i) rezoluțiunea sau modificarea contractului; j) neaplicarea de către 
instanța de judecată a actului ce contravine legii emis de o autoritate publică; k) alte căi 
prevăzute de lege. (2) Metodele de apărare prevăzute la alin. (1) pot fi invocate dacă sunt 
întrunite condițiile stabilite de lege și, după caz, de actul juridic pentru aplicarea acestora.
Din materialele cauzei s-a constatat cu certitudine că, la 24 octombrie 2024, între 
„VOYAGE PRESTIGE” S.R.L. (profesionist) și Zotea Olga (persoană fizică), a fost 
încheiat contractul nr. ***** privind pachetul de servicii de călătorie/servicii turistice 
(f.d. 12-25).
Potrivit pct. 1.1. și 1.2. din contract, profesionistul se obligă să ofere călătorului un 
pachet de servicii de călătorie (pachet de servicii turistice, pachet turistic), iar călătorul se 
obligă să plătească profesionalistului prețul convenit al pachetului de călătorie. Pachetul 
de călătoriei includ următoarele servicii: „beneficiarul călătoriei” – Zotea Olga și 
Lupașco Vadim; „cazare pe itinerarul de rută” – Turcia Sea/Alania/Blue Marlin Deluxe 
Spa Resort 5*/Deluxe Room French Balcony/UALL (Ultra All Inclusive) (27 octombrie 
2024 – 02 noiembrie 2024); zborul avia; transferuri și servicii suplimentare conform 
programului de călătorie; programul de asigurare.
Conform pct. 2.1. din contractul menționat supra, prețul contractului constituie 
echivalentul în MDL a sumei de 2763,01 euro.
Totodată, se reține că, la 12 februarie 2017, între „JOIN UP” S.R.L. în calitate de 
agent și „VOYAGE PRESTIGE” S.R.L. în calitate de subagent, a fost încheiat acordul de 
subagent nr. 44 privind comercializarea produsului turistic. (f.d. 26-47; 48-72)
Potrivit pct. 1.1. și 1.2. din prezentul acord, subagentul de obligă să ofere agentului 
servicii de intermediere comercială în comercializarea produsului turistic al agentului, iar 
agentul se obligă să plătească corespunzător pentru serviciile furnizate de subagent în 
mărimea și forma stabilită în prezentul acord. Prezentul acord stabilește relațiile dintre 
părți ca relații de subagenție, în cadrul cărora subagentul acționează în calitate de 
intermediar comercial al agentului în modul de capitolul XXIII al Codului civil al RM. 
Părțile au convenit că subagentul are dreptul să presteze servicii turistice suplimentare în 
nume propriu și din proprie inițiativă, inclusiv consultanță, asistență informațională și 
altele. Condițiile de furnizare și costul acestor servicii vor fi coordonate de turist și 
subagent. Prețul la astfel de servicii trebuie să fie în limitele prețului (prețul general) 
produsului turistic, indicat pe site, în catalog și în alte materiale de reclamă a agentului.
Conform pct. 3.1. – 3.1.6. din același acord, agentul este obligat întocmească și să 
elibereze și/sau să transmită, inclusiv prin sistemul online către subagent, în modul 
prevăzut de prezentul contract, documentele (voucherele turistice, polițele de asigurare, 
documentele însoțitoare) pentru fiecare grup de turiști (turist). Să furnizeze, la solicitarea 
subagentului, informații privind disponibilitatea turului, serviciile turistice, produsul 
turistic comercializat de subagent în interesul agentului; locul prestării serviciilor 
turistice; programul de deservire turistică; caracteristicile mijloacelor de transport 
utilizate, inclusiv tipul și categoria lor; caracteristicile hotelurilor și altor obiective 
destinate cazării temporare, inclusiv locația acestora, categoria, condițiile confirmate de 
corespundere cu cerințele hoteliere stabilite; cerințele și modul de prestare a serviciilor 
hoteliere, tipurile și metodele de asigurare a alimentației în timpul călătoriei turistice; 
numărul minim de turiști în grup; prețul produsului turistic și orice altă informație 
necesară agentului pentru executarea obligațiilor din prezentul contract. Să efectueze 
rezervarea serviciilor turistice în conformitate cu cererea de rezervare prezentată de 
subagent, în măsura în care agentul are posibilitatea de a furniza aceste servicii sau să 
notifice în scris despre disponibilitatea serviciilor turistice. Să confirme în termen util 
comanda subagentului. Să nu divulge informațiile confidențiale ale subagentului care au 
devenit cunoscute agentului în legătură cu executarea prezentului contract. Agentul nu 
are dreptul să divulge niciun fel de date cu caracter personal care i-au devenit cunoscute 
în cadrul activității sale fără acordul scris corespunzător al deținătorului sau 
administratorului acestor date, cu excepția cazului în care divulgarea se face în temeiul 
unei hotărâri a autorității publice competente.
Concomitent, se atestă că, potrivit pct. 3.2. – 3.2.7. din acordul specificat, agentul 
are dreptul cu acordul subagentului și/sau al turistului, să efectueze modificări în 
produsul turistic confirmat și achitat de către subagent, în cazurile prevăzute de legislația 
în vigoare a RM și de prezentul contract. Să anuleze produsul turistic comandat și/sau 
confirmat în cazul neîncasării sau încasării parțiale, în termenul stabilit de contract, a 
plății pentru produsul turistic sau în cazul altor încălcări ale condițiilor prezentului 
contract de către subagent ori ale cerințelor legislației în vigoare. Să refuze eliberarea 
către subagent a documentelor de călătorie, poliței de asigurare, voucherului și altor 
documente privind produsul turistic (serviciul turistic), în cazul plății incomplete sau 
întârziate pentru orice produse turistice (servicii turistice) sau penalități. Să majoreze 
costul produsului turistic după confirmarea rezervării, în cazurile stabilite de prezentul 
contract și legii RM. Să solicite modificarea contractului sau rezilierea acestuia în 
legătură cu schimbarea condițiilor esențiale ale contractului și circumstanțelor care au stat 
la baza încheierii acestuia. Să utilizeze datele furnizate de subagent – adrese juridice 
(adresă poștală, adresă electronică, adresă de site), numere de telefon, numere de telefon 
mobil etc.), pentru executarea condițiilor contractului. Să poarte răspundere față de turist 
într-un cuantum care să nu depășească valoarea produsului turistic (serviciului turistic), 
pentru prejudiciile cauzate din vina agentului, în prezența unei legături directe cauzale 
între daunele suportate și acțiunile agentului. Valoarea despăgubirilor acordate turistului 
din vina agentului nu poate depăși valoarea efectivă a prejudiciului produs.
Conform pct. 3.3. – 3.3.20. din acord, subagentul este obligat să furnizeze servicii 
de comercializare a produsului turistic către turist prin încheierea contractelor de prestări 
servicii turistice în conformitate cu Anexa nr. 1 la prezentul contract, în numele și în 
interesul agentului. La prestarea serviciilor turistice, să respecte cerințele legislației în 
vigoare. Să completeze foaia de rezervare doar în baza prețurilor pentru produsul turistic 
furnizate de agent, comunicate subagentului în orice formă. Să transmită la timp 
agentului foaia de rezervare a serviciilor turistice solicitate de turist, completată în 
conformitate cu cerințele prezentului acord. Să încheie cu turiștii contracte de prestări 
servicii turistice doar în formele stabilite de agent, să țină registrele contractelor 
încheiate, indicate la acest punct, inclusiv în formă electronică: prin sistemul de rezervare 
online, să semneze și să transmită agentului documente care atestă dreptul turistului de a 
beneficia de serviciul turistic. În termenele stabilite de agent, să transmită agentului 
documentele valabile la momentul prestării serviciilor turistice, care corespund cerințelor 
țării de destinație temporară – pașaportul și alte documente necesare pentru eliberarea 
vizei de intrare pentru turist, precum și scrisoarea de invitație, în cazul în care sprijinul 
vizelor este acordat de agent, iar turistul urmează să depună actele la Ambasada țării de 
destinație. Agentul nu este responsabil pentru neprimirea de către turist a vizei în cazul în 
care cerințele și termenele nu au fost respectate de subagent. Să informeze complet și 
veridic cumpărătorul cu privire la toate regulile și condițiile de utilizare eficientă și în 
siguranță a produsului turistic; despre regulile de intrare în țara (locul) de ședere 
temporară și ieșire din țara (locul) de ședere temporară, inclusiv informații privind 
necesitatea obținerii unei vize pentru intrarea și/sau ieșirea din țara de destinație 
temporară; despre documentele care trebuie prezentate în termen pentru obținerea vizei 
de intrare în țara de destinație. De asemenea, să informeze complet cumpărătorului cu 
privire la programul turului, inclusiv: data și ora de plecare/sosire (zbor/plecare/sosire); 
locația exactă a plecării/sosirii. Să informeze clientul privind toate serviciile incluse în 
tur: transfer, alimentație, sistem de cazare, categorii hoteliere, numărul de nopți incluse, 
persoane de contact, adresă, număr de telefon ale operatorului care primește. Să 
informeze veridic și în întregime despre obiceiurile populației locale, despre ritualurile 
religioase, locurile sfinte, monumentele naturii, istoriei, culturii și alte obiective turistice 
aflate sub protecție specială, starea mediului înconjurător (în măsura în care este necesar 
pentru realizarea călătoriei); despre ordinea de acces la resursele turistice ținând cont de 
măsurile stabilite în țara (locul) de ședere temporară; despre măsurile restrictive (în 
măsura în care este necesar pentru călătorie); despre pericolele cu care turistul se poate 
confrunta în timpul călătoriei, inclusiv despre necesitatea efectuării profilaxiei în 
conformitate cu cerințele medicale internaționale, dacă turistul intenționează să 
călătorească într-o țară (loc) cu risc ridicat de boli infecțioase; despre riscurile posibile și 
consecințele acestora pentru viața și sănătatea turistului în cazul în care acesta urmează să 
parcurgă trasee cu un grad sporit de periculozitate pentru viață și sănătate (zone montane 
și greu accesibile, peșteri, obiective acvatice, activități extreme de turism și sport etc.); 
despre regulile vamale, de frontieră, medicale, sanitar-epidemiologice și alte reguli (în 
măsura în care este necesar pentru călătorie); despre locațiile, adresele și datele de contact 
ale autorităților publice ale Republicii Moldova, ale misiunilor diplomatice și consulare 
ale Moldovei din țara (locul) de ședere temporară, la care turistul se poate adresa în caz 
de urgențe sau pericole pentru viață și sănătate, precum și în caz de pierdere a 
documentelor; despre locația și datele de contact ale instituțiilor de protecție a drepturilor 
consumatorilor în țara (locul) de ședere temporară, despre adresa (locul) și numărul de 
contact Moldovei din țara (locul) de ședere temporară coordonatorului grupei minorilor, 
în cazul în care produsul turistic conține în sine ieșirea grupului cu cetățeni minori fără 
părinți, tutelari, curatori, despre reguli privind vizitarea lăcașurilor de cult; despre alte 
particularități ale țării (locului) de ședere temporară. Răspunderea pentru neinformarea 
totală, incompletă sau incorectă a cumpărătorului (turistului), în legătură cu 
circumstanțele menționate mai sus, revine exclusiv subagentului. Să notifice turistul 
despre timpul, data zborului sau pornirea (în cazul în care serviciile de transport sunt 
incluse în tur). Subagentul timp de 1 (o) zi înainte de pornire, este obligat să concretizeze 
vremea pornirii și să-l informeze pe turist despre această informație. În cazul 
neîndeplinirii acestui punct, subagentul răspunde cu patrimoniul său în fața turistului. Să 
primească de la agent și să-i ofere clientului vouchere (bilete turistice) și alte documente 
întocmite de agent în conformitate cu cerințele prezentului acord, care atestă dreptul 
turistului de a beneficia de servicii. Să asigure asigurarea turiștilor (dacă acest serviciu 
este furnizat de Subagent) și să întocmească alte documente necesare pentru obținerea 
pachetului de servicii turistice, cu excepția documentelor pentru a căror întocmire 
răspunde agentul. Să încheie cu terți (turiști) contracte de prestări servicii turistice în 
numele și în interesul agentului, în forma stabilită, prevăzută în Anexa nr. 1 la contract. 
Să desfășoare alte acțiuni menite să asigure executarea corespunzătoare a condițiilor 
prezentului contract. Să nu divulge informațiile confidențiale ale agentului care au 
devenit cunoscute subagentului în legătură cu executarea prezentului acord. Să informeze 
agentul, la solicitarea acestuia, despre orice circumstanțe legate de executarea prezentului 
acord. Să verifice dacă turiștii dețin și au întocmit corect pașapoartele și documentele de 
viză necesare pentru intrare și ieșire. În caz de anulare sau orice modificare a serviciilor 
până la începerea prestării acestora, incluse în produsul turistic, subagentul este obligat să 
informeze în mod corespunzător agentul despre modificările aduse acordului de prestări 
servicii turistice. În cazul încălcării acestor condiții, subagentul poartă răspundere față de 
turist în mod direct. Să ramburseze toate cheltuielile suportate de agent în cazul în care 
încălcarea legislației Republicii Moldova sau a țării de ședere temporară a fost comisă de 
către turist, inclusiv cheltuielile legate de refuzul de intrare în Moldova sau de deportare. 
Subagentul nu are dreptul să se abată de la conținutul prezentului acord. Să transmită 
către agent cererea de rezervare a produsului turistic (serviciului turistic) în termen, 
completată în conformitate cu pct. 5.1.1. din acord, indiferent de valoarea efectivă a 
produsului turistic și de numărul de turiști. Să achite agentului penalitățile stabilite pentru 
anularea sau modificarea produsului turistic (serviciului turistic) achiziționat parțial sau 
integral, în cazul modificării cererii de rezervare sau depunerii unei noi cereri, diferite de 
cea anterioară, în valoarea prevăzută la pct. 6.2.3. din acord. Să achite necondiționat toate 
produsele turistice (serviciile turistice) rezervate în sistemul de rezervare online.
Reieșind din pct. 3.4. – 3.4.5. din acord, se denotă că, subagentul are dreptul să 
obțină informații despre disponibilitatea turului, serviciilor turistice, care se includ în 
produsul turistic comercializat de subagent în interesul agentului: locul prestării 
serviciilor turistice, programul de deservire turistică. Caracteristicile generale ale 
mijloacelor de transport și ale altor obiective destinate cazării temporare, inclusiv locația 
acestora, categoria, nivelul de conformitate cu cerințele stabilite pentru unitățile hoteliere, 
tipurile și metodele de asigurare a alimentației în timpul călătoriei, numărul minim de 
turiști în grup, prețul produsului turistic și orice alte informații necesare Subagentului 
pentru executarea prezentului acord. Să asigure turiștilor polițe de asigurare fără 
participarea agentului. În acest caz, subagentul nu poartă obligații de răspundere 
suplimentare față de turist conform legislației Republicii Moldova. Să reclame în mod 
rezonabil serviciile agentului. Să solicite rezilierea acordului în legătură cu schimbarea 
condițiilor esențiale ale acordului și circumstanțelor care au stat la baza încheierii 
acestuia. Să refuze executarea acordului pentru o rezervare concretă în cazul în care 
prețul produsului turistic, după confirmarea comenzii de către agent, a fost majorat cu 
peste 5% față de prețul confirmat al produsului turistic.
După cum rezultă din conținutul cererii de chemare în judecată, partea reclamantă 
invocă faptul că, ca urmare a procurării pachetului de călătorii, în data de 27 octombrie 
2024, clientul Zotea Olga a ajuns la hotelul rezervat și a depistat o serie de vicii materiale 
care făceau imposibilă continuarea șederii în hotelul Blue Marin Deluxe Spa Resort 5*.  
În acest sens, clientul Zotea Olga a luat imediat legătura cu reclamanta „Voyage Prestige” 
S.R.L., solicitând mutarea într-un alt hotel. În această ordine de idei, „Voyage Prestige” 
S.R.L. a anunțat neîntârziat pârâta „Join UP” S.R.L. cu privire la faptul că turistul este 
nemulțumit și intenționează să-și schimbe hotelul. Astfel, „Voyage Prestige” S.R.L. a 
solicitat de la „Join UP” S.R.L. informarea cu privire la două hoteluri. La solicitarea sa, 
aceasta a fost informată cu privire la următoarele: „Colegii, Kirman Leodikiya este în 
stop vânzări, Delphin Botanic se închide pe 31.10. Duminică este dificil să găsești o 
cameră liberă în hoteluri, deoarece sistemul de rezervare nu funcționează”. Deși „Join 
UP” S.R.L. a fost anunțat despre problema turistului, acesta nu a propus alternative și alte 
remedii pentru a rezolva problema turistului. Prin urmare, reclamanta a fost nevoită să 
colaboreze cu turistul Olga Zotea și să-i ofere un ajutor în această situație dificilă. 
Respectiv, reclamanta, în locul organizatorului, a reacționat prompt la problema apărută 
și a achitat prețul pentru alt hotel, unde s-a mutat turistul, în mărime de 962 euro.
Din actele dosarul, judecătorul reține că, prin răspunsul „Join UP” S.R.L. din 11 
februarie 2025, adresat „Voyage Prestige” S.R.L. la scrisoarea cu privire la pretențiile 
aferente rezervării nr. *****054 (Zotea), s-a comunicat următoarele: „Din corespondența 
purtată în timp ce turistul se afla în călătorie, s-a stabilit faptul că pe data de 27 octombrie 
2024, adică chiar în primele ore de la cazare, ne-ați scris despre faptul că turista ar dori să 
schimbe hotelul. Fiind o zi de duminică, noi v-am informat despre faptul că vom examina 
solicitările voastre privind oferirea unui hotel de alternativă, comunicându-vă despre 
faptul că din acele două hotele pe care le-ați menționat, unul nu este disponibil iar altul va 
fi închis începând cu 31 octombrie 2024. Cu toate acestea, fără a ne oferi posibilitatea 
rezonabilă de a examina cazul descris și, eventual, de a oferi alternative de cazare, ne-ați 
comunicat că a doua zi turista a schimbat hotelul de sine-stătător, solicitând de la noi 
serviciul de transfer de la noul hotel. O astfel de acțiune din partea turistei o considerăm 
nerezonabilă și unilaterală, fără a ne fi dată posibilitatea reală de a interveni, deci care nu 
poate atrage responsabilitatea noastră. Mai mult ca atât, majoritatea pretențiilor turistei nu 
se referă, de fapt, la vicii esențiale ale serviciilor de călătorie care ar justifica oferirea 
unor servicii de alternativă sau, cu atât mai mult, remedierea de sine-stătător de către 
turistă a serviciilor cu ulterioara recuperare a cheltuielilor. În acest sens, reiterăm despre 
dubiile noastre rezonabile privind temeinicia pretențiilor, ținând cont de faptul că toate 
acestea au fost formulate și decise de turistă chiar în primele ore de la cazare. Potrivit art. 
1603 (2) din Codul civil, serviciile de călătorie se consideră fără vicii dacă au 
caracteristicile convenite în contract. La caz, pretențiile turistei vizează caracteristici care 
depășesc obiectul contractului, și care nu sunt esențiale în ceea ce privește serviciile de 
cazare, deoarece serviciul de cazare prevăzut în contract a oferit utilitatea obișnuită și a 
prezentat caracteristici care există în mod obișnuit la servicii de călătorie de același tip. 
Cu alte cuvinte, decizia turistei de a schimba de sine-stătător hotelul, raportată la viciile 
neesențiale invocate, nu justifică dreptul turistei de a cere despăgubiri aferente 
cheltuielilor pe care le-a avut în legătură cu schimbarea hotelului. Mai mult, pretenția de 
a fi recuperată întreaga sumă pentru serviciul de cazare prevăzut în contract nu este 
aplicabilă la caz, deoarece nu se încadrează în prevederile art. 1605 (2) din Codul Civil. 
Or, în astfel de cazuri turista era obligată să acorde organizatorului un termen rezonabil 
de a remedia viciul, fapt care nu a existat la caz, turista luând decizia în lipsa oferirii unei 
posibilități reale Join Up de a examina pretențiile și, eventual, de a oferi servicii 
alternative. Pe de altă parte, art. 1603 (5) din Codul Civil nu reglementează asemenea 
drept al turistei de a cere prețul plătit pentru hotelul Blue Marlin în astfel de cazuri când 
turista decide singură schimbarea hotelului. Norma de la articolul 1603 (5) lit. b) la care 
faceți referință se aplică cu totul în alte cazuri și în alte condiții, care la caz nu sunt 
întrunite, or; 1. Nu a fost oferită posibilitatea reală și rezonabilă pentru Join Up de a 
remedia pretinsele vicii, și 2. În astfel de cazuri, chiar dacă ar fi fost dată posibilitatea 
Join Up de a remedia și Join Up nu remedia, oricum turista ar fi putut pretinde în baza 
acestei norme nu la prețul total plătit pentru hotelul Blue Marlin, ci la compensarea 
cheltuielilor suportate. Totodată, potrivit art. 1605 (1) lit. b) din Codul Civil, 
organizatorul poate refuza remedierea dacă ea implică cheltuieli disproporționate, ținând 
cont de anvergura viciului și de valoarea serviciilor de călătorie afectate. Ținând cont de 
cele menționate, Vă aducem la cunoștință că pretenția turistei este neîntemeiată și se 
respinge.”. (f.d. 95-96)
Prin notificarea repetată cu privire la scrisoarea „Join UP” S.R.L. din 11 februarie 
2025, „Voyage Prestige” S.R.L. a solicitat rambursarea sumei de 962 euro de la „Join 
UP” S.R.L., în temeiul îmbogățirii nejustificate, în baza art. 1979, 1984, 1985 Cod civil. 
(f.d. 73-75)
Prin răspunsul „Join UP” S.R.L. din 26 martie2025, adresată „Voyage Prestige” 
S.R.L. la scrisoarea repetată cu privire la pretențiile aferente rezervării nr. *****054 
(Zotea), s-a comunicat următoarele: „Corespondența anexată demonstrează încă odată, 
dincolo de orice dubiu, despre (a) caracterul neîntemeiat și pur declarativ al pretențiilor 
turistei, (b) despre faptul că turista a fost informată că nu este posibil schimbul decât cu 
plată suplimentară, și (c) în general, despre lipsa unor vicii esențiale la serviciile de 
cazare. Interpretarea dumneavoastră a normelor din Codul Civil este una eronată. 
Reducerea prețului, compensarea cheltuielilor necesare, restituirea sumelor achitate, sunt 
toate trei remedii absolut distincte, aplicabile în situații absolut diferite și specifice, și nu 
pot coexista. Schimbarea în mod unilateral a hotelului, în lipsa unor vicii esențiale, sau 
fără a da posibilitate organizatorului de a remedia pretinsul viciu, sau fără de a primi 
oferta unor servicii alternative, sau (chiar dacă ipotetic am admite că nu se remediază sau 
nu se oferă alternative, ceea ce nu e aplicabil la caz) – fără declararea rezoluțiunii 
contractului turistic în modul prevăzut de lege – nu constituie un temei juridic valabil 
pentru ca turistul să aibă drepturile prevăzute la art. 1603 alin. (5) Cod Civil. Inițial, 
turista pretindea la restituirea sumei pentru cazarea neprestată în hotelul Blue Marlin. 
Acum, dumneavoastră ne comunicați că ați acceptat și ați achitat unilateral turistei suma 
ce constituie prețul cazării în noul hotel ales unilateral de turistă. Aceasta este o încălcare 
a raportului contractual, și anume pct. 6.15 care prevede: în cazul în care Subagentul va 
depăși atribuțiile și va comite acțiuni contrare intereselor Agentului, se va considera că 
Subagentul a dobândit obligațiuni aferente atribuțiilor depășite pentru sine personal și va 
purta răspundere independentă pentru toate efectele negative ale depășirii atribuțiilor. 
Raportul juridic de servicii de călătorie, dacă contractul turistic a fost încheiat din numele 
Join Up (nu Voyage Prestige, dar Join Up trebuie să fie indicat ca parte în contractul cu 
turistul, și ca „organizator” în informațiile precontractuale obligatorii), există doar între 
Join Up și turist. Respectiv, oferirea oricăror compensații de către un intermediar la acest 
raport (Voyage Prestige), fără aprobarea din partea Join Up, nu este opozabilă față de 
Join Up și constituie un act unilateral al Voyage Prestige pentru care poartă 
responsabilitate de sine-stătător”. (f.d. 97)
Astfel, la 20 august 2025, „VOYAGE PRESTIGE” S.R.L., prin intermediul 
administratorului Mariana Cebotari, a înaintat cerere de chemare în judecată către „JOIN 
UP” S.R.L. solicitând încasarea sumei de 19066, 80 lei cu titlu de îmbogățire nejustificată 
și încasarea cheltuielilor de judecată în sumă de 813 lei.
La caz, judecătorul consideră relevante prevederile art. 1979 alin. (1) al Codului 
civil, conform cărora, dacă o persoană obține o îmbogățire nejustificată (persoană 
îmbogățită) care se atribuie la dezavantajul suferit de o altă persoană (persoană 
dezavantajată), ea este obligată faţă de persoana dezavantajată să restituie îmbogățirea.
Potrivit art. 1980 din Codul civil, (1) Consecințele juridice ale îmbogățirii obținute 
în temeiul unui contract sau unui alt act juridic valabil şi eficient sunt reglementate de 
alte dispoziții legale dacă acele reguli acordă sau exclud dreptul la restituirea îmbogățirii, 
prin efectul revocării, rezoluțiunii, reducerii obligației corelative sau pe alt temei. (2) 
Dispozițiile prezentului capitol nu afectează orice alt drept de restituire sau recuperare 
prevăzut de dispozițiile legale în materie de proprietate, contracte sau alte dispoziții 
legale. (3) Cu toate acestea, dacă persoana dezavantajată are: a) atât o pretenție pe baza 
prezentului capitol la restituirea îmbogățirii nejustificate, b) cât şi o pretenție de reparare 
a dezavantajului (fie împotriva persoanei îmbogățite sau a unui terț) sau un drept de 
recuperare pe baza altor dispoziții legale ca rezultat al îmbogățirii nejustificate, atunci 
satisfacerea uneia dintre pretenții reduce cealaltă pretenție în același volum. (4) Regula 
prevăzută la alin.(3) se aplică de asemenea dacă o persoană se folosește de un bun al 
persoanei dezavantajate, astfel încât acesta majorează patrimoniul altei persoane, iar 
conform dispozițiilor prezentului capitol: a) cel ce se folosește este obligat faţă de 
persoana dezavantajată să întoarcă valoarea folosinței; şi b) dobânditorul este obligat faţă 
de persoana dezavantajată în legătură cu majorarea patrimoniului său.
Conform prevederilor art. 1984 din Codul civil, o persoană este îmbogățită prin 
majorarea patrimoniului său, folosirea bunurilor altuia, prestarea unui serviciu sau 
executarea unei lucrări în folosul său. În scopul constatării dacă o persoană a obținut o 
îmbogățire şi a mărimii acesteia nu se ia în considerare dezavantajul pe care persoana 
îmbogățită l-a suferit în schimbul îmbogățirii sau după îmbogățire.
Reieșind din conținutul art. 1985 al Codului civil, se atestă că, o persoană este 
dezavantajată prin micșorarea patrimoniului său, folosirea bunurilor de către o altă 
persoană, prestarea unui serviciu sau executarea unei lucrări în folosul altuia. În scopul 
constatării dacă o persoană a suferit un dezavantaj şi a mărimii acestuia nu se va lua în 
considerare îmbogățirea pe care această persoană a obținut-o în schimbul dezavantajului 
sau după dezavantaj.
Din materialele cauzei, judecătorul reține că, potrivit corespondenței dintre „Voyage 
Prestige” S.R.L. și „Join UP” S.R.L., se atestă faptul că, la 27 octombrie 2024, „Voyage 
Prestige” S.R.L. a expediat un mesaj către reprezentantul „Join UP” S.R.L., prin care a 
informat că, turiștii au ajuns la hotel și sunt foarte nemulțumiți și vor să schimbe hotelul 
cu Kirman Leodikiya sau Delphin Botanic, la care a primit răspuns prin care s-a informat 
că, Kirman Leodikiya este în stop vânzări; Delphin Botanic se închide pe 31 octombrie și 
duminică este dificil să găsești o cameră liberă în hoteluri, deoarece sistemul de rezervare 
nu funcționează. Totodată, la data de 29 octombrie 2024, „Voyage Prestige” S.R.L. a 
expediat un mesaj prin care a informat despre faptul că turiștii s-au mutat la hotelul Rubi 
Platinum Sign, solicitând ca transferul de grup..., însă nu a primit nici un răspuns la acest 
mesaj. (f.d. 76, 77)
Astfel, „Voyage Prestige” S.R.L. invocă faptul că, a transferat către S.C. „MS 
Travel Group” S.R.L. suma de 962 euro (echivalent în lei – 18 989,88 lei), anexând în 
acest sens copiile autentificate ale facturii nr. 49073 din 4 noiembrie 2024 și bonului de 
plată nr. 3343 din 5 noiembrie 2024. (f.d. 78, 79, 80)
Tot aici, judecătorul consideră imperios de a specifica că, reclamanta „Voyage 
Prestige” S.R.L. este intermediarul de încheiere a raportului juridic între „Join UP” 
S.R.L. și turiști, conform acordului de subagent nr. 44 din 12 februarie 2017, însă nu are 
împuterniciri de a satisface solicitările turiștilor.
Or, reieșind din prevederile art. 1613 din Codul civil, (1) Un profesionist care 
intermediază încheierea contractelor privind pachetul de servicii de călătorie (intermediar 
de pachete) este obligat să informeze călătorul conform art. 1595, 1596 şi 1597. (2) Dacă 
intermediarul de pachete şi-a îndeplinit obligațiile conform alin. (1), se consideră că 
obligațiile organizatorului prevăzute la art. 1595, 1596 şi 1597 au fost îndeplinite. Dacă 
organizatorul a îndeplinit obligațiile prevăzute la art.1595, 1596 şi 1597, se consideră că 
intermediarul de pachete şi-a îndeplinit obligațiile conform alin. (1). În orice caz, 
intermediarului de pachete îi revine sarcina să demonstreze îndeplinirea acestor cerințe de 
informare. (3) Se consideră că un intermediar de pachete este împuternicit de către un 
organizator să accepte plata prețului pachetului de călătorie dacă el oferă călătorului o 
copie sau un exemplar al contractului conform art. 1597 alin. (1) şi (2) sau există alte 
circumstanțe create de organizator din care rezultă că intermediarul de pachete este 
împuternicit să intermedieze pachete de călătorie pentru el. Această regulă nu se aplică 
dacă călătorul este expres informat despre faptul că intermediarul de pachete nu acceptă 
plăți. (4) Dacă organizatorul nu este înregistrat în Republica Moldova la momentul 
încheierii contractului, intermediarul de pachete îndeplinește obligațiile organizatorului 
prevăzute la art. 1603-1612. Intermediarului de călătorie îi revine sarcina să demonstreze 
că organizatorul şi-a îndeplinit obligațiile prevăzute de prezenta secțiune. (5) 
Intermediarul de pachete este împuternicit de către organizator să primească orice 
pretenții sau alte notificări ale călătorului privind prestarea serviciilor de călătorie. 
Intermediarul de pachete va notifica imediat organizatorul despre aceste notificări ale 
călătorului.
Prin urmare, se reține că, esența raportului juridic de intermediere dintre părți, 
constituit în temeiul acordului de subagent nr. 44 din 17 februarie 2017, constau în 
împuterniciri ale „Voyage Prestige” S.R.L. limitate strict la intermedierea vânzării 
pachetelor turistice ale „Join UP” S.R.L,. turiștilor. Acest raport nu presupune în nici un 
fel careva împuterniciri ale „Voyage Prestige” S.R.L. de a satisface pretențiile turiștilor 
făcute în legătură cu prestarea serviciilor turistice. 
Așadar, potrivit pct. 6.15. din acordul de subagent nr. 44 din 17 februarie 2017, în 
cazul depășirii atribuțiilor de către subagent și al acțiunilor contrare intereselor agentului, 
se consideră că subagentul a contractat obligații excesive în nume propriu și este personal 
responsabil pentru toate consecințele negative rezultate din acest exces de competență.
Potrivit art. 1603 din Codul civil, (1) Organizatorul este obligat să asigure prestarea 
serviciilor de călătorie fără vicii. (2) Serviciile de călătorie se consideră fără vicii dacă au 
caracteristicile convenite. (3) În cazul în care nu s-a convenit asupra caracteristicilor, 
serviciile de călătorie nu au vicii: a) dacă ele oferă utilitatea dedusă din contract; b) în 
cazul în care utilitatea nu poate fi dedusă din contract, dacă ele oferă utilitatea obișnuită şi 
prezintă caracteristici care există în mod obișnuit la servicii de călătorie de același fel şi 
pe care călătorul le poate aștepta ținând cont de felul pachetului de servicii de călătorie. 
(4) Se consideră viciu al serviciilor de călătorie şi cazul în care serviciile de călătorie nu 
sunt prestate sau sunt prestate cu o întârziere care depășește durata unei întârzieri 
rezonabile. (5) Dacă serviciile de călătorie au un viciu, în condiţiile prezentei secțiuni şi 
ale contractului, călătorul are dreptul: a) să ceară remedierea conform art. 1605 alin. (1); 
b) să remedieze viciul conform art. 1605 alin. (2) şi să ceară rambursarea cheltuielilor 
necesare; c) să ceară remedierea prin prestarea unor alte servicii de călătorie conform art. 
1605 alin. (3) şi (4); d) să ceară rambursarea costului cazării necesare conform art. 1605 
alin. (5) şi (6); e) să declare rezoluțiunea contractului de servicii de călătorie conform art. 
1606; f) să obțină reducerea prețului pachetului de servicii de călătorie conform art. 1607; 
g) să ceară despăgubiri conform art. 1608.
În conformitate cu prevederile art. 1605 al Codului civil, (1) Dacă călătorul cere 
remedierea viciilor, organizatorul este obligat să le remedieze. Organizatorul poate refuza 
remedierea: a) dacă ea este imposibilă; sau b) dacă ea implică cheltuieli disproporționate, 
ținând cont de anvergura viciului şi de valoarea serviciilor de călătorie afectate. (2) Fără a 
aduce atingere excepțiilor prevăzute la alin.(1) lit.a) şi b), în cazul în care organizatorul 
nu remediază viciul într-un termen rezonabil stabilit de călător, călătorul poate face el 
însuși acest lucru şi poate solicita rambursarea cheltuielilor necesare. Nu este necesar să 
se specifice un termen de către călător dacă organizatorul refuză să remedieze viciul sau 
dacă este necesară o remediere imediată. (3) Dacă organizatorul refuză remedierea 
viciului călătoriei în temeiul alin.(1) lit.a) sau b) sau dacă viciul afectează o parte 
semnificativă din serviciile de călătorie, organizatorul este obligat să ofere, fără costuri 
suplimentare pentru călător, servicii alternative corespunzătoare pentru continuarea 
derulării pachetului, pe cât posibil echivalente sau de mai bună calitate decât cele 
specificate în contract, inclusiv în cazul în care întoarcerea călătorului la locul de pornire 
nu este asigurată astfel cum s-a convenit. În cazul în care serviciile alternative propuse au 
drept consecință un pachet de o calitate mai scăzută decât cea specificată în contract, 
organizatorul este obligat să acorde călătorului o reducere adecvată a prețului. Mărimea 
reducerii adecvate se determină conform art. 1607 alin. (2). (4) Călătorul poate respinge 
serviciile alternative propuse doar în cazul în care acestea nu sunt comparabile cu ceea ce 
s-a convenit în contract sau reducerea de preț acordată este inadecvată. În acest caz sau 
dacă organizatorul nu poate oferi servicii alternative, se aplică dispozițiile art. 1606 
alin.(2) şi (3) dacă călătorul nu are dreptul la rezoluțiune. (5) În măsura în care este 
imposibil să se asigure transportarea călătorului la locul de pornire sau un alt loc convenit 
de părţi (întoarcerea) din cauza unor circumstanțe inevitabile şi extraordinare, 
organizatorul este obligat să suporte costul cazării necesare, pe cât posibil de categorie 
echivalentă, pentru o perioadă care nu depășește 3 nopți pe călător. (6) Limitarea 
costurilor menţionată la alin.(5) nu se aplică în următoarele cazuri: 1) dacă dispozițiile 
legale privind drepturile pasagerilor prevăd perioade mai lungi aplicabile mijloacelor de 
transport relevante pentru întoarcerea călătorului; 2) călătorul face parte din una dintre 
următoarele categorii de persoane, iar organizatorul a fost informat cu privire la nevoile 
speciale ale acestora cu cel puțin 48 de ore înainte de începerea călătoriei: a) persoane cu 
mobilitate redusă şi însoțitorii acestora; b) femei însărcinate; c) minori neînsoțiți; d) 
persoane care au nevoie de asistență medicală specială.
Potrivit prevederilor art. 1611 din Codul civil, (1) Organizatorul este obligat să 
acorde asistență adecvată fără întârzieri nejustificate călătorului aflat în dificultate, 
inclusiv în circumstanțele menţionate la art. 1605 alin. (5), în special prin: a) furnizarea 
de informaţii corespunzătoare privind serviciile de sănătate, autoritățile locale şi asistența 
consulară; şi b) acordarea de asistență călătorului în ceea ce priveşte efectuarea 
comunicărilor la distanță şi sprijinirea acestuia în găsirea unor servicii de călătorie 
alternative. (2) Organizatorul poate pretinde un comision rezonabil pentru asistența 
menţionată la alin. (1) în cazul în care călătorul este cel care a provocat situația de 
dificultate în mod intenționat sau din neglijență. În orice caz, comisionul nu va depăși 
costurile efective suportate de organizator.
Prin urmare, se atestă că, reclamanta „VOYAGE PRESTIGE” S.R.L. a intervenit în 
favoarea turistului și, indirect, în interesul „JOIN UP” S.R.L., a achitat cazarea 
alternativă.
Totodată, judecătorul notează că, pârâta „JOIN UP” S.R.L. nu a răspuns mesajului 
prin care s-a informat despre cazarea turiștilor în alt hotel și nu a oferit alternative, ceea 
ce poate fi interpretat ca un refuz tacit. În consecință, nu este demonstrat că, pârâta „JOIN 
UP” S.R.L. a beneficiat efectiv de această acțiune sau că a acceptat gestiunea.
Respectiv, rezultând din circumstanțele descrise și având în vedere prevederile 
legale enunțate supta, se constată că, nu sunt întrunite cumulativ condițiile legale pentru 
obligarea pârâtei „JOIN UP” S.R.L. la rambursarea cheltuielilor solicitate de reclamantă, 
întrucât nu este clară intenția de a obliga beneficiarul, beneficiarul a refuzat tacit 
gestiunea și nu se demonstrează un beneficiu direct și acceptat.
Urmare a celor stabilite, precum și în lipsa unui temei legal sau contractual de 
îmbogățire nejustificată, judecătorul atestă netemeinicia pretenției cu privire la încasarea 
sumei de 19 066,80 lei, urmând a fi respinsă ca neîntemeiată.
Or, potrivit art. 118 alin. (1) din Codul de procedură civilă, fiecare parte trebuie să 
dovedească circumstanțele pe care le invocă drept temei al pretențiilor și obiecțiilor sale 
dacă legea nu dispune altfel. 
În contextul acestor prevederi, partea reclamantă nu a prezentat probe pertinente 
prin care să dovedească cauzarea unui prejudiciu, vinovăția părții pârâte în acest sens și 
nici întinderea prejudiciului.
Conform prevederilor art. 1984 din Codul civil, acțiunea în îmbogățire nejustificată 
este subsidiară și poate fi admisă doar dacă nu există alt temei juridic pentru restituirea 
valorii. În speță, se denotă că, între „Join UP” S.R.L. și „Voyage Prestige” S.R.L. există 
un raport contractual, iar eventualele pretenții trebuie analizate prin prisma obligațiilor 
contractuale în baza raporturilor existente între părți, dar nu a îmbogățirii nejustificate.
Potrivit art. 1979 al Codului civil, îmbogățirea nejustificată presupune că, o 
persoană a obținut un beneficiu patrimonial în detrimentul altei persoane. În cazul de față, 
nu a fost stabilit faptul că pârâta „Join UP” S.R.L. a obținut un beneficiu patrimonial 
direct din achitarea de către reclamantă a serviciilor de cazare la un alt hotel și, respectiv, 
nu se constată faptul că patrimoniul „Join UP” S.R.L. a crescut ca urmare a acestei plăți.
Totodată, judecătorul atestă că, articolul 1985 din Codul civil, prevede că, 
îmbogățirea nejustificată trebuie să fie atribuită direct dezavantajului suferit de reclamant. 
În speță, s-a stabilit că, reclamanta a achitat serviciile de cazare la un alt hotel din proprie 
inițiativă, fără acordul prealabil al pârâtei „Join UP” S.R.L., ceea ce rupe legătura juridică 
necesară între dezavantaj și îmbogățire.
În același timp, se impune a fi notat că, reclamanta „VOYAGE PRESTIGE” S.R.L., 
a acționat în interesul turistului Zotea Olga, dar nu a demonstrat că pârâta „Join UP” 
S.R.L. avea o obligație contractuală directă față de reclamantă privind cazarea alternativă. 
Astfel, în speță, „VOYAGE PRESTIGE” S.R.L. nu se poate pretinde rambursarea 
cheltuielilor ca îmbogățire nejustificată.
În lipsa unei îmbogățiri reale, directe și nejustificate, precum și în condițiile 
existenței unui raport contractual ce trebuia valorificat în mod prioritar, acțiunea în 
temeiul articolelor 1979, 1984 și 1985 din Codul civil este neîntemeiată. Or, reclamanta 
avea la dispoziție alte mijloace juridice, inclusiv invocarea neexecutării obligațiilor 
contractuale, dar nu le-a utilizat.
Concomitent, se specifică că, judecătorul nu se va expune asupra fiecărui argument 
invocat de participanții la proces, ținând cont de Avizul nr. 11 din 2008 al Consiliului 
Consultativ al Judecătorilor Europeni, în atenția Comitetului de Miniștri al Consiliului 
Europei, din care rezultă că motivarea hotărârii nu trebuie înțeleasă ca necesitând un 
răspuns la fiecare argument invocat.
În context, urmează a se remarca că, potrivit jurisprudenței Curții Europene, pentru 
a răspunde cerințelor procesului echitabil, motivarea trebuie să evidențieze că, 
judecătorul a examinat chestiunile esențiale prezentate și nu trebuie interpretată ca 
impunând un răspuns detaliat la fiecare argument (Van de Hurk vs Țările de Jos, 19 
aprilie 1994, pct. 61, seria A, nr. 288).
De asemenea, judecătorul menționează că, în cadrul examinării cauzei au fost create 
participanților la proces, condiții obiective și echitabile, pentru exercitarea drepturilor și 
obligațiunilor procedurale, fapt ce se încadrează în asigurarea dreptului părților la un 
proces echitabil, garantat și asigurat prin art. 6 al Convenției Europene pentru apărarea 
Drepturilor Omului.
Judecătorul menționează că, faptele descrise în cererea de chemare în judecată nu își 
găsesc acoperire în formula pretențiilor deduse judecății. Or, probațiunea constă în 
activitățile prin care părțile și alte persoane implicate în proces, stabilesc prin mijloace 
prevăzute de lege, elementele de fapt necesare pentru constatarea faptelor și 
împrejurărilor ce formează obiectul probațiunii.
De altfel, prin sarcina probațiunii se înțelege obligația procesuală ce revine 
participanților de a dovedi împrejurările care formează obiectul probațiunii. Cel care 
formulează o pretenție trebuie să o și dovedească, să aducă proba viciului, prejudiciului și 
a legăturii cauzale dintre ele. Întru-cât procesul civil este pornit de partea reclamantă prin 
introducerea cererii de chemare în judecată, el are primul obligația să-și dovedească 
pretențiile. 
Având în vedere circumstanțele speței, judecătorul nu a identificat argumente pentru 
admiterea cerinței părții reclamante privind încasarea sumei. Prin urmare, această cerință 
urmează a fi respinsă, ca fiind neîntemeiată.
Referitor la cerința părții reclamante cu privire la încasarea din contul părții pârâte a 
cheltuielilor de judecată, aceasta urmează a fi respinsă deoarece este subsecventă cerinței 
de bază privind încasarea sumei.
În circumstanțele în care partea reclamantă nu a prezentat probe pertinente și 
concludente cu privire la temeinicia acțiunii, judecătorul conchide necesitatea respingerii 
cererii de chemare în judecată, ca neîntemeiată.
În conformitate cu prevederile art. 238-241 și art. 276 2 - 276 4 din Codul de 
procedură civilă, judecătorul,  
H O T Ă R Ă Ș T E:
Se respinge cererea de chemare în judecată depusă de „VOYAGE PRESTIGE” 
S.R.L. către „JOIN UP” S.R.L. privind încasarea sumei cu titlu de îmbogățire 
nejustificată și încasarea cheltuielilor de judecată, ca neîntemeiată.   
Hotărârea poate fi atacată cu apel la Curtea de Apel Centru, în termen de 30 zile de 
la pronunțarea dispozitivului hotărârii, prin intermediul Judecătoriei Chișinău (sediul 
Centru).
Judecător                                                                                  Galina CIOBANU