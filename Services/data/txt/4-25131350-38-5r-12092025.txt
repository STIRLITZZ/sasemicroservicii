Dosar nr.5r-451/2025                                          
/4-25131350-38-5r-12092025/                               
Republica Moldova
Judecătoria Orhei sediul Rezina
Hotărâre
11.12.2025                                                                                                                                    
or.Rezina
Instanţa de judecată având în componenţă: 
Preşedintele şedinţei, judecătorul Igor Negreanu
Grefier Natalia Bernevec 
În lipsa contravenientei Munteanu Diana, a avocatului Ina Perţu şi agentului constatator legal 
citaţi
a examinat în şedinţă judiciară publică contestaţia depusă la 05.09.2025 de către Munteanu 
Diana împotriva procesului verbal cu privire la contravenție nr.MAI06 572069 din 10.04.2025 
întocmit în baza art.471 alin.(1) din Codul contravențional.
Potrivit contestaţiei, la data de 10.04.2025 agentul constatator ar fi stabilit precum că ea 
ar fi comis contravenţia prevăzută de art.47/1 alin.(1) din Codul contravenţional şi i s-a aplicat 
o sancţiune cu amendă  de 37 450 lei.
Cu procesul verbal a făcut cunoştinţă la executorul judecătoresc la 04.09.2025 cînd a 
primit scrisoarea cu informarea despre amendă. Acest proces verbal îl consideră neîntemeiat, 
emis contrar prevederilor legale.
Consideră că agentul constatator nu a examinat obiectiv cazul şi nu a acumulat probe  
care ar demonstra vinovăţia ei.
Respectarea drepturilor omului şi a libertăţilor fundamentale constituie însăşi esenţa unei 
societăţi democratice, iar obligaţia statului de a se conforma cu bună-credinţă acestor obligaţii 
asumate constituie un principiu fundamental al răspunderii internaţionale a statelor.
Această obligaţie generală, este impusă tuturor organelor de drept, care trebuie să se 
asigure că activitatea lor, urmează să o realizeze în limitele şi în concordanţă cu legea 
fundament existentă, totodată, să asigure calitatea legislaţiei.
Solicită autoarea admiterea integrală a contestaţii, făcând trimitere la prevederile art.5, 7, 9, 
425, 440, 458, 375, 46 şi 461 din Codul contravenţional.
Prin cererea de completare a contestaţiei, avocatul Ina Perţu în interesele contravenientei a 
reiterat cele expuse în contestaţie, făcând referire şi la alte norme din Codul contravenţional şi 
cel de procedură penală relevante speţei în materie de probatoriu şi legalitate.
În şedinţa de judecată, autoarea contestaţiei, nu s-a prezentat, nu a invocat motivele 
neprezentării, nu a solicitat amânarea examinării cauzei sau examinarea în lipsă. Apărătorul Ina 
Perţu, a solicitat admiterea contestaţiei şi examinarea acesteia în lipsa ei şi a contravenientei.
Agentul constatator nu s-a prezentat la şedinţa de judecată ci a înaintat o cerere prin care a 
solicitat examinarea cauzei în lipsa sa cu adoptarea unei decizii legale, prezentând o referinţă dar 
şi un şir de copii ale unor înscrisuri pe care le invocă drept probe:
-          Raportul RAP01 431435 din 09.04.2025 privind înregistrarea contravenţiei;
-          Scrisoarea nr.34/17/1-3598 din 07.04.2025 a Inspectoratului Naţional de Securitate Publică 
de expediere a unor „materiale şi probe” către IP Şoldăneşti spre examinare potrivit art.47 1 
din Codul contravenţional;
-          Dispoziţia şefului IP Şoldăneşti  nr.34/50-22 din 09.04.2025 privind constituirea grupului 
de lucru pentru examinarea şi perfectarea proceselor verbale cu privire la contravenţie în 
baza art.471 din Codul contravenţional;
-          Raport de analiză informaţional-criminală efectuat la 07.02.2025 în cauza penală 
nr.2023970322 conform elementelor constitutive ale infracţiunii prevăzute de art.181 3 şi 
art.243 alin.(3) lit.a) şi b) din Codul penal;
-          Proces verbal privind consemnarea măsurii speciale de investigaţie din 09.12.2024 – 
identificarea abonatului sau a utilizatorului unei reţele electronice;
-          Ordonanţa procurorului Cristina Carajeleascov din 19.11.2024 privind autorizarea măsurii 
speciale de investigaţie – identificarea abonatului sau a utilizatorului unei reţele de 
comunicaţii electronice;
-          Ordonanţa procurorului Cristina Carajeleascov din 11.12.2024 privind aprecierea 
pertinenţei rezultatelor măsurii speciale de investigaţie – colectarea informaţiei de la 
furnizorii de servicii de comunicaţii electronice;
-          Ordonanţa procurorului Cristina Carajeleascov din 22.10.2024 privind autorizarea măsurii 
speciale de investigaţie – colectarea informaţiei de la furnizorii de servicii de comunicaţii 
electronice;
-          Ordonanţa procurorului Cristina Carajeleascov din 08.11.2024 privind aprecierea 
pertinenţei rezultatelor măsurii speciale de investigaţie – colectarea informaţiei de la 
furnizorii de servicii de comunicaţii electronice;
-          Copia încheierii şi mandatului judecătorului de instrucţie Alina Gorceac nr.13-7922/2024 
din 22.10.2024 privind autorizarea măsurilor speciale de investigaţie în cauza penală nr. 
2023970322 colectarea informaţiei de la furnizorii de servicii de comunicaţii electronice;
-          Copia încheierii şi a mandatului judecătorului de instrucţie Vladislav Negru nr.13-
2235/2025 din 01.04.2025 privind autorizarea folosirii datelor obţinute în urma măsurilor 
speciale de investigaţie din cauza penală nr.2023970322 în cauza contravenţională RAP01 
433516;
-          Un proiect de ordin al MAEIE din 16.11.2023
-          Scrisoarea procurorului anticorupţie Marcel Dumbravan nr.2283 din 21.03.2025;
-          Raportul  DiiCSOP a INI către procurorul Cristina Carajeleascov;
-          Un tabel cu date personale ale contravenientei, numărul de abonat SIM şi compania de 
telecomunicaţii precum şi despre nr. de sms şi un alt tabel cu numărul abonatului GSM şi 
alte date.
-          Proces verbal de audiere a contravenientei din 09.04.2025.
Examinând contestaţia, probele anexate, audiind opiniile participanţilor la proces, instanţa 
de judecată remarcă următoarele:
Articolul 471 alin.(1) din Codul contravenţional incriminează pretinderea, acceptarea sau 
primirea, personal sau prin mijlocitor, de către un alegător a bunurilor, serviciilor, privilegiilor 
sau avantajelor sub orice formă, care nu i se cuvin, pentru sine sau pentru o altă persoană, în 
scopul exercitării sau al neexercitării unor drepturi electorale în cadrul alegerilor, inclusiv al 
alegerilor regionale, dacă fapta nu constituie infracţiune.
Potrivit procesului verbal cu privire la contravenţie nr.MAI06 572079 întocmit la 
10.04.2025 de către agentul constatator Igor Chiriac, Munteanu Diana, în anu 2024, în *****, a 
acceptat şi a primit mai multe sume băneşti prin aplicaţia mobilă cu identificatorul „PSB” 
pentru susţinerea şi îndeplinirea condiţiilor înaintate de pretinsul bloc politic „Şansă”, votarea 
cu „Nu” la referendumul republican constituţional din toamna anului 2024 şi susţinerea 
candidatului acestora.
Fapta lui Munteanu Diana a fost calificată de către agentul constatator în baza art.47 1 
alin.(1) din Codul contravenţional iar prin decizia din aceeași dată lui Munteanu Diana i-a fost 
aplicată sancţiunea amenzii în mărime de 749 u.c.
Conform art.5 Cod Contravențional, nimeni nu poate fi declarat vinovat de săvîrşirea unei 
contravenţii, nici supus sancţiunii contravenţionale decît în conformitate cu legea 
contravenţională iar în conformitate cu cerinţele art.7 din Codul contravenţional, persoana poate 
fi sancţionată numai pentru contravenţia în a cărei privinţă este dovedită vinovăţia sa, cu 
respectarea normelor prezentului cod.
Este esenţial în cauzele contravenţionale unde probele lipsesc sau sunt vagi şi indirecte, 
mai cu seamă de a verifica respectarea procedurii, a evalua dacă procesul-verbal are valoare 
probantă autonomă (şi în ce măsură) şi dacă prin procedura aplicată faţă de persoana 
contravenientului se protejează dreptul la un proces echitabil.
În materia coruperii electorale, esențial nu este exclusiv sprijinul unui candidat sau partid 
formalmente înscris în alegeri, ci existența unui beneficiu material oferit pentru a influența 
comportamentul electoral al unei persoane.
Art. 448 alin.(1) din Codul contravenţional permite contestarea procesului-verbal în 
instanţă, în această fază, instanţa examinează probele (nu doar procesul verbal cu privire la 
contravenţie) şi se poate cere audierea martorilor sau administrarea altor probe după caz.
Jurisprudenţa naţională şi CEDO (ex. cauza Anghel contra României) impune că:
• Procesul-verbal are valoare de mijloc de probă, dar nu este suficient de unul singur pentru 
a proba fapta, mai ales dacă este contestat ferm.
• Dacă procesul-verbal este lipsit de susţinere probatorie (ex. fără martori, înregistrări, 
recunoaşteri, obiecte, circumstanţe clare etc.), atunci instanţa trebuie să dea câştig de cauză 
persoanei amendate.
În hotărârea pronunţată în cauza Salabiaku contra Franţei, Curtea a reţinut că prezumţiile 
sunt permise de Convenţie dar nu trebuie sa depăşească limitele rezonabile ţinând seama de 
gravitatea mizei și prezervând drepturile apărării.
În această ordine de idei, interpretând art.425 alin.(2) și 442 alin.(1) ale Codului 
contravențional, rezultă că procesul – verbal cu privire la contravenție nu face dovada cu privire 
la încadrarea în drept și situația faptică stabilită de agentul constatator, urmând a fi examinat în 
raport cu actele existente la dosar.
Reieșind din normele legale sus enunțate, dar şi analizând circumstanțele cauzei 
contravenționale, instanța de judecată remarcă faptul că agentul constatator nu a acumulat sau cel 
puţin – nu a prezentat instanţei de judecată probe suficiente şi verosimile întru susținerea 
acuzaţiei din actul de constatare și sancționării.
Tot aici, instanţa de judecată observă că deşi a înaintat unele copii ale unor înscrisuri în 
anexa referinţei depuse, agentul constatator nu a făcut referire la fiecare dintre acestea şi la rolul 
lor în demonstrarea vinovăţiei contravenientului.
Aşadar, cât priveşte valoarea procesului verbal cu privire la contravenţie ca mijloc de 
probă, instanţa de judecată face următoarea remarcă: sub aspectul temeiniciei procesului-verbal, 
forța probantă a proceselor verbale este lăsată la latitudinea fiecărui sistem de drept, putându-se 
reglementa importanța fiecărui mijloc de probă, însă instanța are obligația de a respecta 
caracterul echitabil al procedurii în ansamblu atunci când administrează și apreciază probatoriul 
(cauza Bosoni v. Franța, hotărârea din 7 septembrie 1999).
Totuşi, raportându-ne la legislaţia naţională, având în vedere prevederile art.425 din Codul 
contravenţional, (1) probele sînt elemente de fapt, dobîndite în modul stabilit de prezentul cod, 
care servesc la constatarea existenţei sau inexistenţei contravenţiei, la identificarea 
făptuitorului, la constatarea vinovăţiei şi la cunoaşterea altor circumstanţe importante pentru 
justa soluţionare a cauzei.
(2) În calitate de probe se admit elementele de fapt constatate prin intermediul 
următoarelor mijloace: procesul-verbal cu privire la contravenţie, procesul-verbal de ridicare a 
obiectelor şi documentelor, procesul-verbal de percheziţie, procesul-verbal privind cercetarea la 
faţa locului, procesele-verbale privind alte acţiuni procesuale efectuate în conformitate cu 
prezentul cod, explicaţiile persoanei în a cărei privinţă a fost pornit proces contravenţional, 
declaraţiile victimei, ale martorilor, înscrisurile, înregistrările audio sau video, fotografiile, 
corpurile delicte, obiectele şi documentele ridicate, constatările tehnico-ştiinţifice şi medico-
legale, raportul de expertiză. Probele pot fi dobândite, prelucrate, păstrate şi prezentate ca 
documentaţie pe suport de hârtie sau în formă electronică ori cu convertirea documentaţiei 
respective într-un format electronic uşor accesibil, inclusiv cu utilizarea semnăturii electronice 
simple.
Pe de altă parte, potrivit prevederilor art.443 din Codul contravenţional, procesul-verbal cu 
privire la contravenţie este un act prin care se individualizează fapta ilicită şi se identifică 
făptuitorul.
Prin urmare, s-ar induce ideea că procesul verbal cu privire la contravenţie este şi act prin 
care se individualizează fapta ilicită şi se identifică făptuitorul dar şi mijloc de probă care 
serveşte la constatarea vinovăţiei persoanei, ceea ce este inadmisibil.
Instanţa de judecată remarcă faptul că în ce priveşte procesul-verbal cu privire la 
contravenţie, este de înţeles că procesul-verbal cu privire la o anumită contravenţie nu poate 
servi prin sine probă a comiterii anume a aceleiaşi contravenţii. Procesul-verbal propriu-zis nu 
poate fi considerat ca probă, deoarece acesta „încununează” eforturile de administrare şi 
apreciere a probelor. Chiar art.425 al Codului contravenţional stabileşte că „în calitate de probe 
se admit elementele de fapt constatate prin intermediul următoarelor mijloace: „procesul-verbal 
cu privire la contravenţie...”. 
În acest sens, în opinia instanţei, procesul-verbal cu privire la contravenţie reprezintă un 
mijloc prin care se identifică finalitatea procesului de administrare şi evaluare a probelor. 
Totodată, în calitate de probă poate fi prezentat un alt proces-verbal cu privire la o altă 
contravenţie. Astfel, dacă o altă contravenţie comisă prin prisma actului final - procesul-verbal 
cu privire la contravenţie, confirmă o anumită împrejurare importantă pentru constatarea cauzei 
contravenţionale examinate, atunci acel proces-verbal cu privire la contravenţie ar putea servi 
drept probă a unui fapt deja constatat.
În atare condiţii, instanţa de judecată nu v-a considera însuşi procesul verbal cu 
privire la contravenţie contestat, ca şi mijloc de probă în acelaşi proces, ci ca un act prin 
care se individualizează fapta ilicită şi se identifică făptuitorul.
Implicit, instanţa de judecată nu se v-a referi la „valoarea probantă” a acestui act - 
procesul verbal cu privire la contravenţie.
Revenind la cel de-al doilea aspect al esenţei hotărârii CtEDO precitate (susţinerea 
probatorie), instanţa menţionează că fapta de la art.47 1 din Codul contravenţional este una gravă 
(cu caracter electoral şi social sensibil), deci trebuie dovedită temeinic - nu ajunge o simplă 
afirmaţie a agentului constatator.
În acest sens este elocventă şi jurisprudența CEDO în cauza Gurgurov vs Moldova 
(hotărîrea nr.7045/09 din 16.09.2009), unde Curtea a statuat, că autoritățile trebuie să depună 
întotdeauna eforturi serioase pentru a afla ce s-a întîmplat și nu trebuie să se bazeze pe concluzii 
pripite și nefondate pentru a înceta investigația sau să le pună la baza deciziei lor și să întreprindă 
toți pașii rezonabili și disponibili conform legii pentru a asigura probe cu privire la incident.
Astfel, instanţa de judecată consideră că dacă o persoană contestă procesul-verbal emis în 
temeiul art.47 1 din Codul contravenţional şi nu există alte probe în afară de procesul-verbal 
(contestat de către contravenient), instanţa trebuie să admită contestaţia şi să anuleze sancţiunea. 
Altfel, se încalcă grav dreptul la un proces echitabil şi prezumţia de nevinovăţie.
În opinia instanţei de judecată, faptul că persoana ar apare pe o listă de presupuse persoane 
implicate sau că ar fi instalat o aplicaţie (fără a demonstra utilizarea ei pentru scopul presupus), 
în condiţiile în care nu există dovezi clare despre data, suma sau beneficiul concret (bani extraşi, 
primiţi sau folosiţi), nu este suficient pentru a demonstra vinovăţia dincolo de orice îndoială 
rezonabilă, nici măcar în cadrul unei proceduri contravenţionale.
Drept problemă majoră identificată în cazul de raport, instanţa relevă că lista de persoane 
invocată de agentul constatator (din care ar face parte şi contravenientul) nu este, prin ea însăşi, 
un mijloc de probă concludent. Trebuie să se dovedească de unde provine lista, cine a întocmit-o, 
care este sursa sa factuală, dacă a fost întocmită de o autoritate sau e doar o afirmaţie. De altfel, 
acel extras din presupusa listă la care se referă agentul constatator, nu îşi are demonstrată 
provenienţa, nu este semnată nu este denumită, nu este menţiune despre faptul că ar constitui 
anexă a vre-unei probe (măsură de investigaţie, acţiune de ridicare sau cercetare la faţa locului, 
constatare tehnico-ştiinţifică ori alt mijloc de probă) acumulată în corespundere cu prevederile 
art.93-94 din Codul de procedură penală sau art.425 din Codul contravenţional.
Legat de sursa informaţiei privind acceptarea mijloacelor băneşti de către contravenientă, 
instanţa de judecată atestă că aceasta este invocată drept fiind raportul de analiză informaţional-
criminală efectuat la 07.02.2025 în cauza penală nr.2023970322 conform elementelor 
constitutive ale infracţiunii prevăzute de art.1813 şi art.243 alin.(3) lit.a) şi b) din Codul penal.
Totuşi, datele din acel raport, nu se referă expres/nemijlocit la persoana contravenientei şi 
nu reflectă date personale ale acestei persoane sau alte date care în alt mod ar identifica-o drept 
parte a investigaţiei.
În fine, nu este clar din care considerente agentul constatator consideră acest raport de 
analiză informaţional-criminală efectuat la 07.02.2025 în cauza penală nr.2023970322 conform 
elementelor constitutive ale infracţiunii prevăzute de art.181 3 şi art.243 alin.(3) lit.a) şi b) din 
Codul penal ca fiind probă, aşa cum prevederile art.425 alin.(2) din Codul contravenţional, 
prevede expres că în calitate de probe se admit elementele de fapt constatate prin intermediul 
următoarelor mijloace: 
-          procesul-verbal cu privire la contravenţie, 
-          procesul-verbal de ridicare a obiectelor şi documentelor, 
-          procesul-verbal de percheziţie, 
-          procesul-verbal privind cercetarea la faţa locului, 
-          procesele-verbale privind alte acţiuni procesuale efectuate în conformitate cu 
prezentul cod, 
-          explicaţiile persoanei în a cărei privinţă a fost pornit proces contravenţional, 
-          declaraţiile victimei, ale martorilor, 
-          înscrisurile, 
-          înregistrările audio sau video,
-          fotografiile, 
-          corpurile delicte, 
-          obiectele şi documentele ridicate, 
-          constatările tehnico-ştiinţifice şi medico-legale, 
-          raportul de expertiză.
Calificând acest raport ca şi înscris pentru a-l putea considera mijloc de probă în sensul 
articolului 425 din Codul contravenţional, instanţa de judecată atrage atenţia că el nu a fost 
administrat în cadrul procedurii contravenţionale de raport.
Pe de altă parte, el nu poate fi considerat probă nici prin prisma încheierii judecătorului 
judecătorului de instrucţie Vladislav Negru nr.13-2235/2025 din 01.04.2025 privind autorizarea 
folosirii datelor obţinute în urma măsurilor speciale de investigaţie din cauza penală nr. 
2023970322 în cauza contravenţională RAP01 433516 pornită în baza art.47 1 din Codul 
contravenţional şi mandatului corespunzător, aşa cum el nu constituie actul (proces verbal) 
prin care se consemnează măsurile speciale de investigaţie în corespundere cu prevederile 
art.136 din Codul de procedură penală.
Mai mult – raportul de analiză informaţional-criminală efectuat la 07.02.2025 în cauza 
penală nr.2023970322 conform elementelor constitutive ale infracţiunii prevăzute de art.181 3 şi 
art.243 alin.(3) lit.a) şi b) din Codul penal conţine menţiunea „a se utiliza doar în cadrul cauzei 
penale” iar prin încheierea judecătorului V. Negru nr.13-2235/2025 din 01.04.2025 prin care s-a 
autorizat utilizarea probelor obţinute în cauza penală nr.2023970322 pornită conform 
elementelor constitutive ale infracţiunii prevăzute de art.181 3 şi art.243 alin.(3) lit.a) şi b) din 
Codul penal în cauza contravenţională RAP01 433516, s-au menţionat care date anume urmează 
a fi folosite, iar raportul de analiză informaţional-criminală efectuat la 07.02.2025 în cauza 
penală nr.2023970322 nu s-a autorizat drept folosire în cadrul altei cauze, mai exact în cea 
contravenţională de faţă.
În concluzie, acest înscris, precum nici pretinsa probă ce derivă din acesta – tabelul-listă cu 
persoana şi numărul de SMS-uri primite, nu pot fi considerate drept probe admisibile 
administrate legal şi care ar putea fi puse la baza hotărârii.
În alt mod, legat de încheierile şi mandatele judecătorului V.Negru din 01.04.2025 
invocate drept mijloace de probă de către agentul constatator, instanţa de judecată atrage atenţia 
că prin aceste acte s-a autorizat utilizarea probelor obţinute în cauza penală nr.2023970322 
pornită conform elementelor constitutive ale infracţiunii prevăzute de art.181 3 şi art.243 alin.(3) 
lit.a) şi b) din Codul penal în cauza contravenţională RAP01 433516 pornită în baza art.47 1 din 
Codul contravenţional.
Instanţa de judecată în cadrul prezentului proces nu a identificat nici o conexiune între 
cauza contravenţională RAP01 433516 pornită în baza art.47 1 din Codul contravenţional cu 
cauza contravenţională în cadrul căreia persoana contravenientului a fost deferită justiţiei, cauza 
aflată în procedura organului de constatare al IP Şoldăneşti (înregistrată în baza raportului RAP 
431435) fiind alta decât RAP01 433516 pornită în baza art.471 din Codul contravenţional.
Tot astfel, instalarea unei aplicaţii care ar putea permite extragerea de bani nu înseamnă că 
a şi fost folosită în acest scop. Este o prezumţie, şi prezumţiile nu pot ţine loc de probatoriu 
efectiv (de exemplu, înregistrări bancare rapoarte tehnice, declaraţii etc.) care, în cazul de faţă nu 
a fost prezentat de către agentul constatator.
 În opinia instanţei de judecată, legat de acuzaţia adusă contravenientei, se specifică că 
acesta a acceptat şi primit sume băneşti.
Din conţinutul (textul) procesului verbal cu privire la contravenţie nu este clar cum anume 
şi în care circumstanţe el a acceptat şi a primit sume băneşti.
Tot astfel, sunt cerute probe şi cu privire la acceptarea sau primirea banilor în scopul 
amintit.
Însă agentul constatator nu le-a prezentat.
Or, coruperea electorală (art.47 1 din Codul contravenţional) cere o acţiune concretă de 
primire, pretindere sau acceptare de mijloace băneşti, cu scopul determinat: influenţarea votului. 
Fără aceste elemente dovedite - nu doar presupuse - nu se poate aplica sancţiunea.
În concluzie, adăugarea unei liste şi a informaţiei despre o aplicaţie instalată nu este 
suficientă pentru a stabili vinovăţia contravenientului în lipsa altor probe clare şi individualizate.
Tot aici, este de menţionat că agentul constatator nu a făcut proba – când anume a fost 
instalată acea aplicaţie în telefonul persoanei supusă răspunderii şi când anume au fost 
recepţionate mesajele respective de către contravenient sau dacă acele mesaje au fost în genere 
accesate sau şi mai mult – utilizate pentru confirmarea 
pretinderii/acceptării/recepţionării/extragerii/primirii de mijloace băneşti.
Instanţa de judecată atrage atenţia că atribuirea persoanei contravenientei unei anumite liste 
de beneficiari, este făcută în mod unilateral de către un pretins reprezentant al organelor 
judiciare, fără prezentarea de argumente pe baza cărora s-a reieşit în modul dat.
Totodată, la dosar nu există o expertiză tehnică privind aplicaţia dată, nu există date 
bancare/financiare dacă s-a produs un transfer, nu există textul SMS-ului(lor) pretins primit(e) de 
către contravenient, nu există martori sau altă dovadă (tehnică, materială, testimonială) că 
persoana dată a extras bani sau a primit fonduri prin intermediul acelei aplicaţii.
Nu există nici date cu privire la constatarea în telefonul contravenientului a pretinsei 
aplicaţii PSB instalate în scopul invocat de agentul statului.
În opinia instanţei este important ca, în virtutea principiului respectării dreptului la un 
proces echitabil prevăzut de art.6 par.3 CEDO, sub aspectul legalităţii incriminării, acuzaţia 
formulată să conţină şi datele referitor la persoana/entitatea care a transmis mijloacele băneşti 
către făptuitor.
Or, la caz, asemenea circumstanţe deşi descrise în actul de acuzare întocmit de către 
agentului constatator – nu au fost probate.  
La dosar nu există nici o declaraţie de martor sau altă persoană care să susţină constatările 
înscrise în procesul-verbal.
Din materialele dosarului nu rezultă că ar fi fost efectuată vreo cercetare la faţa locului sau 
verificare/expertiză tehnică a mijloacelor de comunicaţii, în sprijinul celor consemnate în 
procesul-verbal.
În consecinţă, nu este cert pe ce bază factuală a fost asociată persoana vizată cu presupusa 
listă a celor ce ar fi instalat aplicaţia de extragere a banilor.
Agentul constatator, supunând persoana răspunderii contravenţionale, nu a stabilit o 
legătură funcţională între aplicaţia menţionată la care face referire şi un comportament electoral 
concret (ex: vot cumpărat) al contravenientului. 
La dosar nu există vreo dovadă tehnică, materială, testimonială că persoana a pretins, a 
acceptat, a extras bani sau a primit fonduri prin intermediul acelei aplicaţii.
Mai mult, instanţei de judecată nu i s-a demonstrat are este conţinutul exact al aplicaţiei 
despre care face menţiune agentul constatator şi nici ce legătură are ea cu art.47 1 din Codul 
contravenţional.
Reieşind din caracterul contravenţiei, instanţa de judecată a urmărit să constate din 
argumentele şi probele agentului constatator ca şi persoană în rol de acuzator demonstratea în 
acţiunile contravenientului a existenţei intenţiei directe de a accepta, sau primi mită electorală 
sau de a-şi schimba opţiunea de vot, fapt care nu a avut loc.
Implicit, nu a fost posibil de stabilit nici un raport cauzal între presupusa ofertă/primire de 
bani şi comportamentul electoral concret al persoanei contravenientului.
Pe de altă parte, instanţa de judecată atrage atenţia că contravenientul nu a recunoscut fapta 
imputată iar simpla recunoaştere din partea sa în cadrul audierilor că ar fi avut cândva instalată 
aplicaţia PSB în telefon, nu este suficientă pentru constatarea vinovăţiei sale.
În context, este de menţionat că deşi agentul constatator face referire la o altă procedură 
contravenţională, la dosar, nu au fost prezentate alte probe decât doar însuşi:
1. procesul verbal cu privire la contravenţie;
2. actele ce derivă din dosarul penal nr.2023970322 pornit conform elementelor 
constitutive ale infracţiunii prevăzute de art.1813 şi art.243 alin.(3) lit.a) şi b) din Codul 
penal.
3. proces verbal de audiere a contravenientei din 09.04.2025.
Instanţa de judecată nu a fost lămurită nici cu privire la rolul proiectului de ordin al 
MAEIE anexat de către agentul constatator, aşa cum acesta nu conţine date pertinente cauzei, el 
nefiind o probă concludentă, pertinentă şi utilă. 
În lipsa unor dovezi directe şi concludente, instanţa de judecată consideră că procesul-
verbal nu întruneşte condiţiile de legalitate şi temeinicie factuală pentru sancţionare a persoanei, 
el neputând fi susţinut doar prin suspiciuni sau afirmaţii neprobate. 
Prevederile art.374 alin.(2 1) din Codul contravențional stipulează că procesul 
contravențional începe de drept din momentul sesizării sau al autosesizării agentului 
constatator privind săvârșirea contravenției.
Nu mai puţin important, procesului contravenţional se aplică în mod corespunzător 
prevederile Codului de procedură penală cu privire la mijloacele de probă şi la procedeele 
probatorii, cu excepţiile prevăzute de prezentul cod.
Astfel, în materie contravențională au fost recunoscute garanțiile procedurale specifice în 
materie penală în ceea ce privește dreptul la un proces echitabil, printre care și prezumția de 
nevinovăție, prevăzută de art.6 alin.(2) din Convenția Europeană a Drepturilor Omului. 
(Zilibergerg împotriva Moldovei (§ 35, din 01 februarie 2005), Angel împotriva României (§ 52, 
din 04 octombrie 2007) sau Ozturk împotriva Germaniei (din 21 februarie 1994). Această 
împrejurare fundamentează la nivel de principiu că, sarcina probei în procedura contravenționala 
desfășurata în fața instanței de judecata revine în primul rând organului constatator și, în 
condițiile în care acesta face dovada vinovăției, făptuitorul urmează să-și probeze nevinovăția.
Instanţa de judecată consideră inadmisibil plasarea sarcinii probării nevinovăţiei pe umerii 
însuşi persoanei acuzate. Or, în acţiunea penală/contravenţională, sarcina probei aparţine 
acuzatorului.
Regula actori incumbit probatio (sarcina probatoriului revine celui care reclamă, acuză) 
trebuie înţeleasă în procesul penal în sensul că obligaţia de a proba vinovăţia unei persoane 
revine aceluia care acuză (procuror, agent constatator sau persoană vătămată). Mai mult chiar, 
instanţa de judecată este obligată să lămurească sub toate aspectele cauza, pe bază de probe, 
administrate atât în dovedirea acuzării, cât şi în legătură cu aspectele care se ridică în apărarea 
inculpatului/contravenientului.
Astfel, conform dispoziţiilor art.100 alin.(1) din Codul de procedură penală, în baza 
principiului rolului activ al organului de urmărire penală şi al aflării adevărului în procesul penal, 
sarcina probatoriului revine organelor de urmărire penală, în special procurorului. Această 
sarcină, raportând-o la prevederile art.19 alin. (3) din Codul de procedură penală, este de fapt o 
obligaţie, deoarece organele de urmărire penală sânt obligate să strângă probele necesare pentru 
aflarea adevărului şi pentru lămurirea cauzei penale sub toate aspectele, în vederea justei 
soluţionări a acesteia. Organele de urmărire penală adună probe atât în favoarea, cât şi în 
defavoarea bănuitului sau învinuitului.
În mod similar, reieşind din prevederile art. 440 din Codul contravenţional, constatarea 
faptei contravenţionale înseamnă activitatea, desfăşurată de agentul constatator, de colectare şi 
de administrare a probelor privind existenţa contravenţiei, de încheiere a deciziei privind 
examinarea contravenţiei în temeiul constatării agentului constatator sau procesului-verbal cu 
privire la contravenţie, de aplicare a sancţiunii contravenţionale sau de trimitere, a dosarului, 
după caz, funcţionarului abilitat să examineze cauza contravenţională, din cadrul autorităţii din 
care face parte agentul constatator, în instanţa de judecată sau în alt organ spre soluţionare.
Procesul contravenţional se desfăşoară pe principii generale de drept contravenţional, în 
temeiul Constituţiei, al prezentului cod, al Codului de procedură penală, precum şi al normelor 
dreptului internaţional şi ale tratatelor internaţionale cu privire la drepturile şi libertăţile 
fundamentale ale omului la care Republica Moldova este parte.
Administrarea probelor trebuie să se bazeze pe anumite principii determinate de Convenţia 
Europeană pentru Drepturile Omului şi definitivate în jurisprudenţa Curţii Europene pentru 
Drepturile Omului. Aceste principii poartă denumirea de principii de procedură.
Sarcina probatoriului nu trebuie confundată cu propunerea de probe, care constă, în 
posibilitatea pe care o au în proces participanţii la proces, de a cere administrarea de probe, fapt 
reglementat în mod distinct şi pentru faza de judecată, când părţile pot propune administrarea de 
probe, scop în care este necesar să se arate faptele şi împrejurările ce urmează a fi dovedite, 
mijloacele prin care pot fi administrate aceste probe, locul unde se află aceste mijloace, iar în 
ceea ce priveşte martorii şi experţii, identitatea şi adresa lor.
Potrivit principiului dat, procurorul are obligaţia de a manifesta o deosebită grijă în privinţa 
administrării probelor în acuzare şi în apărare; superficialitatea în acuzare poate conduce la 
soluţii neconcordate adevărului în cauzele penale. în lipsa probelor de vinovăţie, bănuitul, 
învinuitul sau inculpatul nu este obligat să probeze nevinovăţia sa. 
De altfel şi art.381 din Codul contravenţional prin dispoziţiile alin.(4) instituie în sarcina 
agentului constatator obligaţia de a lua toate măsurile prevăzute de lege pentru cercetarea sub 
toate aspectele, completă şi obiectivă, a circumstanţelor cauzei, de a evidenţia atît 
circumstanţele care dovedesc vinovăţia persoanei, cît şi cele care dezvinovăţesc persoana în a 
cărei privinţă a fost pornit proces contravenţional, precum şi circumstanţele atenuante sau 
agravante.
Deci, cel ce afirmă este obligat să dovedească afirmaţia făcută (eiusincumbit probatio, qui 
dicit, non qui negat). Strâns legat de sarcina probei este şi dreptul făptuitorului de a nu se 
autoincrimina, prezumţia de nevinovăţie (garantată de art. 6 CEDO şi Constituţia Republicii 
Moldova) impunând ca orice faptă să fie dovedită dincolo de orice îndoială rezonabilă, chiar şi 
în procedura contravenţională.
Acest drept este consacrat şi prin dispoziţiile art.375 din Codul contravenţional (prezumţia 
de nevinovăţie) care prevede că persoana acuzată de săvîrşirea unei contravenţii se consideră 
nevinovată atîta timp cît vinovăţia sa nu este dovedită în modul prevăzut de prezentul cod. 
Nimeni nu este obligat să dovedească nevinovăţia sa. Concluziile despre vinovăţia persoanei în 
săvîrşirea contravenţiei nu pot fi întemeiate pe presupuneri. Toate dubiile în probarea învinuirii 
care nu pot fi înlăturate în condiţiile prezentului cod se interpretează în favoarea persoanei în a 
cărei privinţă a fost pornit proces contravenţional.
Prin aceasta se înţelege atât dreptul la tăcere reglementat în cadrul principiului fundamental 
al dreptului la apărare prin dispoziţiile Codului contravenţional şi în jurisprudenţa CEDO, cât şi 
dreptul de a nu se autoincrimina prin alte acte decât propria declaraţie, ambele constituind o 
garanţie a prezumţiei de nevinovăţie.
Principiul prezumţiei nevinovăţiei este de asemenea aplicabil în administrarea probelor.
În concluzie, la caz, contravenientul/făptuitorul beneficiază de prezumţia de nevinovăţie, 
nefiind obligat să îşi dovedească nevinovăţia, şi are dreptul de a nu contribui la propria acuzare.
Nu în ultimul rînd, instanţa subliniază că în corespundere cu practica Curţii Europene a 
Drepturilor Omului, contradictorialitatea procesului presupune posibilitatea părţilor în proces, 
civil sau penal, de a lua cunoştinţă cu toate probele sau observaţiile, anexate la dosar şi a le 
comenta iar în procesele judiciare unde se ciocnesc interesele private opuse, egalitatea părţilor 
presupune că fiecare parte trebuie să aibă posibilitatea rezonabilă de a-şi prezenta cazul, inclusiv 
probele, în condiţii în care nici una din părţi nu are o prioritate vădită. 
Actele procesuale cum ar fi: scrisoare de însoţire, rapoartele de înregistrare spre 
examinare ale pretinselor fapte de corupere electorală, ordonanţa de pornire a procesului 
contravenţional sau de formare a grupului de cercetare şi documentare, nu constituie 
probe deoarece ele nu demonstrează nimic din ce se incriminează persoanei supusă 
răspunderii. 
Tot astfel, nici copiile ordonanţelor, încheierilor şi mandatelor judecătoreşti anexate 
la proces, nu constituie în sine probe ci instrumente de acumulare a probelor (mijloace de 
probă).
Aceasta dearece proba este conţinutul/informaţia care demonstrează o stare de fapt 
iar mijlocul de probă este instrumentul prin intermediul căruia se administrează acea 
probă.
Altfel spus, încheierile de referinţă, ar putea fi eventual invocate doar în 
demonstrarea legalităţii administrării de probe dar nu pot constitui probe în sine.
De aceea, aceste documente, instanţa de judecată nu le consideră şi nici nu le acceptă 
în calitate de probe. 
Cu referire la procesul verbal de audiere a contravenientei şi la modul de întocmire a 
procesului verbal cu privire la contravenţie, instanţa de judecată atestă următoarele:
Potrivit lucrărilor dosarului, nu există date din care ar rezulta că persoanei contravenientei 
i-ar fi fost expediate citaţii pentru a se prezenta la organul de poliţie.
În dovada acestui fapt vine şi aceea că potrivit dosarului, dispoziţia şefului IP Şoldăneşti 
privind crearea grupului de cercetare a contravenţiei este emisă la 09.04.2025 şi tot în aceeaşi zi, 
persoana ar fi fost audiată de către agentul constatator. Implicit, nu poate fi vorba despre citarea 
persoanei în modul prevăzut de lege.
De asemenea în procesul verbal privind audierea persoanei în calitate de contravenient, 
Munteanu Diana ar fi refuzat să facă declaraţii şi să semneze procesul verbal.
Pe de altă parte, agentul constatator nu a lămurit instanţa de ce persoanei nu i s-a întocmit 
proces verbal cu privire la contravenţie tot la 09.04.2025, dacă tot persoana contravenientei a fost 
în faţa agentului constatator şi a fost audiată ci a fost întocmit doar a doua zi – la 10.04.2025, în 
lipsa contravenientei.
Totuşi, potrivit apărării, Munteanu Diana nu a fost citată de către agentul constatator, nu a 
fost informată despre intentarea procesului contravenţional şi nu a fost audiată pe marginea 
contravenţiei imputate iar procesul verbal cu privire la audierea contravenientei nu corespunde 
realităţii deoarece aceasta nu a fost audiată pe faptă şi nu putea să recunoască vinovăţia sau să 
refuze semnarea acelui proces verbal.
Respectiv, instanţa de judecată nu are temei de a crede că persoana cu adevărat nu a primit 
şi nu a făcut cunoştinţă cu procesul verbal cu privire la contravenţie decât doar la executorul 
judecătoresc, în condiţiile descrise în contestaţie.
Aşa, instanţa de judecată atestă caracterul vag al celor constatate de agentul constatator şi 
acuzaţiilor formulate faţă de persoana contravenientului în raport cu insuficienţa şi 
inadmisibilitatea probelor invocate de agentul constatator dar şi caracterul vicios al procedurii 
contravenţionale desfăşurată, prin nerespectarea drepturilor participanţilor la proces, mai exact – 
a drepturilor şi intereselor contravenientei.
Examinând cauza contravenţională, instanţa de judecată este obligată să determine 
caracterul veridic al contravenţiei imputate.
La caz, avînd în vedere lipsa unui ansamblu probatoriu suficient pertinent concludent şi util 
pentru constatarea faptei de corupere electorală pasivă, instanţa de judecată este în imposibilitate 
de a determina caracterul veridic al contravenţiei imputate contravenientului.
Potrivit prevederilor art.441 alin.(1) lit.a) din Codul contravenţional, procesul 
contravenţional nu poate fi pornit, iar dacă a fost pornit, nu poate fi efectuat şi va fi încetat în 
cazurile în care nu există faptul contravenţiei iar potrivit prevederilor art.461 din Codul 
contravenţional, în cazul în care, pe parcursul judecării cauzei, se constată unul din temeiurile 
prevăzute la art.441 sau 445 alin.(1), instanţa de judecată încetează procesul contravenţional.
Instanţa de judecată reiterează că soluţia încetării procesului contravenţional în temeiul 
art.461 coroborat cu art.441 lit.a) din Codul contravenţional are la bază nu viciile de formă ale 
procesului-verbal ci lipsa temeinică a faptului contravenţional imputat persoanei vizate. 
Este esenţial de menţionat că în prezenta cauză:
• nu există o probă directă care să ateste că persoana vizată a pretins, acceptat sau primit 
bunuri sau avantaje;
• nu a fost stabilit niciun comportament electoral concret determinat de o pretinsă mituire;
• nu a fost determinată data exactă, locul concret, nici identitatea celui care ar fi oferit 
mijloacele, nici suma, nici contextul faptelor; 
• nu există mijloace de probă prevăzute de art.425 alin.(2) din Codul contravenţional care 
să susţină cu un minim de certitudine acţiunile imputate: nu există declaraţii de martori, 
înregistrări audio-video, înscrisuri bancare, raport de expertiză tehnică, procese-verbale de 
cercetare la faţa locului etc.; 
• raportul de analiză informaţional-criminală invocat de agentul constatator nu se referă 
direct şi individualizat la persoana contravenientului, şi nici nu este un mijloc de probă 
administrat în condiţiile Codului contravenţional; 
• procesul-verbal contestat este doar o consemnare administrativă a acuzaţiei, care, în lipsa 
susţinerii probatorii, nu poate produce efecte juridice de constatare a vinovăţiei.
Instanţa subliniază că nu se bazează pe nulitatea formală a actului administrativ – procesul 
verbal cu privire la contravenţie, ci pe absenţa materială şi juridică a faptului contravenţional, 
ceea ce corespunde exigenţelor impuse de:
• art.6 din Convenţia Europeană a Drepturilor Omului (dreptul la un proces echitabil);
• art.375 Cod contravenţional (prezumţia de nevinovăţie şi standardul de probă dincolo de 
îndoiala rezonabilă, chiar şi în materie contravenţională);
• jurisprudenţa Curţii Europene a Drepturilor Omului (Anghel vs. România, Salabiaku vs. 
Franţa, Gurgurov vs. Moldova, Bosoni vs. Franţa), conform căreia sarcina probei revine statului 
şi nici un dubiu rezonabil nu poate conduce la sancţionarea persoanei acuzate.
Aşadar, soluţia nu este întemeiată pe o eroare de procedură, ci pe faptul că lipsesc 
elementele obiective şi subiective esenţiale ale unei fapte de corupere electorală pasivă: nu s-a 
demonstrat existenţa unei ofertări, unei acceptări, unei finalităţi electorale, nici măcar unei 
interacţiuni dovedite în scopul coruperii.
Prin urmare, procesul contravenţional nu poate continua, întrucât nu există faptă, iar 
temeiul încetării este material, nu formal. Soluţia instanţei se bazează pe principiile echităţii 
procesului, proporţionalităţii, legalităţii incriminării şi garanţiilor oferite de jurisprudenţa Curţii 
Constituţionale şi CEDO.
Reieşind din cele invocate în partea descriptivă a prezentei hotărâri, conducându-se de 
prevederile art.374, 394-395, 448, 452-458, 460 şi 462 din Codul contravenţional, instanţa de 
judecată admite contestația depusă la 05.09.2025 de către Munteanu Diana împotriva procesului 
verbal cu privire la contravenție nr.MAI06 572069 din 10.04.2025 întocmit în baza art.47 1 
alin.(1) din Codul contravențional şi încetează procesul contravenţional din motivul lipsei în 
acţiunile lui Munteanu Diana a faptului contravenţiei.
Hotărârea poate fi atacată cu recurs la Curtea de Apel Nord în termen de 15 zile prin 
intermediul Judecătoriei Orhei sediul Rezina.
Judecător
Igor NEGREANU