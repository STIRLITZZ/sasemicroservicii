DOSAR nr.  4-73/2025
PIGD 4-25062990-46-4-06052025
H O T Ă R Â R E
În numele Legii 
 11 decembrie 2025                                                                                        or. Florești   
Judecătoria Soroca, sediul Florești 
Instanța de judecată  în  componență:
Președintele ședinței, judecător:  Rusu-Parii Rosiţa
Grefier:                                                                   Mutruc Andreea
Cu participarea:
Agentului constatator  Cernei Dan
Contravenientului Vlas Alexei 
Avocatului Procopciuc Angela,  în bază de mandat nr. 1967058 din 18.06.2025.
Victimei Turculeț Leonid
Reprezentantului victimei, avocatul Constantin Bria, în bază de mandat nr. 2162721 din 
06.11.2025.
a examinat în ședință de judecată publică, cauza contravențională intentată în privința lui
Vlas Alexei a.n *****, născut și domiciliat 
sat. *****cod numeric personal 
învinuit în comiterea contravenției prevăzute de art. 335 Cod contravențional,
A  C O N S T A T AT :
La 02 mai 2025, de către agentul constatator din cadrul Inspectoratului de Poliţie Floreşti, 
Cernei Dan, a fost întocmit procesul-verbal cu privire la contravenţie seria/numărul *****, în 
baza art. 335 din Codul contravenţional, pentru faptul că, în perioada 11.11.2024-04.04.2025 de 
către  Vlas Alexei considerînd eronat greşit că ar avea careva drepturi de folosinţă a bunului 
imobil cu nr. cadastral ***** amplasat în satul ***** ce aparţine C.P. ,,Agro-Rodcom”, ignorînd 
somaţiile proprietarului de a elibera bunul imobil indicat mai sus, l-a folosit prin amplasarea şi 
creşterea mai multor porcine.
La 06 mai 2025, procesul-verbal cu privire la contravenţie din 02 mai 2025, întocmit în 
privinţa lui Vlas Alexei în baza art. 335 din Codul contravenţional, a fost expediat pentru 
examinare în instanţa de judecată, conform competenţei.
În şedinţa de judecată agentul constatator din cadrul Inspectoratului de Poliţie Floreşti, 
Cernei Dan, fiind citat legal despre data, locul şi ora examinării cauzei, prin intermediul poştei 
electronice, precum şi prin informaţia plasată pe site-ul oficial al Judecătoriei Soroca, sediul 
Floreşti, în şedinţa de judecată nu s-a prezentat, însă a depus o cerere de examinare a cauzei în 
lipsa sa.
Persoana în privinţa căreia a fost pornit procesul contravenţional Vlas Alexei în şedinţa de 
judecată s-a prezentat, și a indicat că vina nu și-o recunoaște. 
Avocatul persoanei în privinţa căreia a fost pornit procesul contravenţional Vlas Alexei, 
Procopciuc Angela în şedinţă de judecată a solicitat încetarea procesului contravenţional intentat 
în privinţa lui Vlas Alexei, din motivul lipsei faptului contravenţiei.
În şedinţa de judecată, apărătorul victimei, Constantin Bria au susţinut procesul-verbal cu 
privire la contravenţie şi au solicitat recunoaşterea lui Vlas Alexei vinovat de comiterea 
contravenţiei prevăzută de art. 353 Cod contravenţional, cu aplicarea unei pedepse 
contravenţionale conform legislaţiei în vigoare.
Instanţa consideră a fi întreprinse toate măsurile necesare pentru citarea legală a agentului 
constatator şi a persoanei în privinţa căreia a fost pornit procesul contravenţional, care au 
cunoscut cert despre examinarea cazului, iar astfel, prin prisma art. 455 alin. (2)-(3) Cod 
contravenţional, s-a dispus examinarea cauzei în absenţa agentului constatator şi a 
contravenientei.
Analizând materialele cauzei contravenţionale, audiind explicaţiile agentului constatator, 
reprezentantului victimei şi persoanei în privinţa căreia a fost pornit proces contravenţional, 
instanţa de judecată consideră că procesul contravenţional urmează a fi încetat din 
considerentele expuse în continuare.
Potrivit prevederilor art. 7 al Codului Contravenţional, „persoana poate fi sancţionată numai 
pentru contravenţia în a cărei privinţă este dovedită vinovăţia sa cu respectarea normelor 
prezentului cod” or, dovedirea faptei de care este învinuit Vlas Alexei, este pusă în sarcina 
agentului constatator şi poate fi realizată prin concluzii ferme şi veridice bazate pe probe 
colectate cu respectarea normelor Codului Contravenţional, iar scopul unei astfel de cercetări 
judecătoreşti, cu participarea tuturor părţilor, este realizarea eficacităţii legii.
Potrivit prevederilor art. 425 alin. (1) Cod Contravenţional, „probele sînt elemente de fapt, 
dobîndite în modul stabilit de prezentul cod, care servesc la constatarea existenţei sau 
inexistenţei contravenţiei, la identificarea făptuitorului, la constatarea vinovăţiei şi la cunoaşterea 
altor circumstanţe importante pentru justa soluţionare a cauze ”.
Conform art. 381 alin. (4) Cod Contravenţional, „autoritatea competentă să soluţioneze 
cauza contravenţională are obligaţia de a lua toate măsurile prevăzute de lege pentru cercetarea 
sub toate aspectele, completă şi obiectivă, a circumstanţelor cauzei de a evidenţia atît 
circumstanţele care dovedesc vinovăţia persoanei, cît şi cele care dezvinovăţesc persoana în a 
cărei privinţă a fost pornit proces contravenţional, precum şi circumstanţele atenuante sau 
agravante”.
Potrivit art. 10 Cod Contravenţional ,, constituie contravenţie fapta - acţiunea sau inacţiunea 
— ilicită, cu un grad de pericol social mai redus decît infracţiunea, săvîrşită cu vinovăţie, care 
atentează la valorile sociale ocrotite de lege, este prevăzută de prezentul cod şi este pasibilă de 
sancţiune contravenţională ”.
Cu referire la acuzarea adusă lui Vlas Alexei instanţa de judecată ajunge la concluzia că, 
acţiunile lui nu întrunesc componenţa contravenţiei prevăzută de art. 335 Cod Contravenţional - 
”samavolnicia, adică exercitarea în mod arbitrar a unui drept efectiv sau presupus prin încălcarea 
ordinii stabilite de legislaţie, fără a se cauza vreo daună considerabilă persoanei ”.
Instanţa reţine că, latura obiectivă a contravenţiei de samavolnicie se realizează prin 
săvîrşirea unor acţiuni samavolnice, contrare ordinii legale stabilite, de exercitare a unui drept 
legitim sau presupus, legalitatea căruia este contestată de victimă sau de alte persoane.
Consecinţele contravenţiei constau în cauzarea de daune intereselor publice sau drepturilor 
şi intereselor ocrotite de lege ale persoanelor fizice sau juridice.
Din considerentele indicate, pentru existenţa acestei componenţe de contravenţie este 
necesar să constatăm existenţa raportului cauzal dinte acţiunile contravenientului şi consecinţele 
prejudiciabile survenite.
Latura subiectivă se manifestă prin vinovăţie intenţionată, deoarece făptuitorul înţelege că 
prin acţiunile sale exercită un drept legitim sau presupus în mod arbitrar şi prin încălcarea ordinii 
stabilite, şi prin aceasta cauzează daune intereselor publice sau drepturilor şi intereselor ocrotite 
de lege ale persoanelor, şi urmăreşte săvârşirea acestor acţiuni, dorind sau admiţînd survenirea 
consecinţelor prejudiciabile.
Dreptul efectiv al samavolniciei contravenţionale este identic, după conţinut, cu noţiunea 
dreptului legitim al infracţiunii de samavolnicie. În acest sens, acesta constituie dreptul, care 
aparţine făptuitorului în baze legale, însă exercitarea lui se realizează într-un mod care contrazice 
ordinea stabilită. Dreptul presupus constă în dreptul în privinţa căruia persoana eronat consideră 
că îi aparţine, deşi un astfel de drept nu-i aparţine.
Din cele menţionate reiese că, acţiunea prejudiciabilă trebuie să îndeplinească două condiţii: 
a) să se exprime în acţiunea de exercitare a unui drept legitim sau presupus; b) acest drept legitim 
sau presupus să fie exercitat în mod arbitrar şi prin încălcarea ordinii stabilite.
Pentru existenţa faptului contravenţiei urmează a fi întrunite cumulativ următoarele 
elemente: obiect, latura obiectivă, subiect şi latura subiectivă, or, lipsa a cel puţin unuia din 
elementele constitutive ale contravenţiei, are drept consecinţă lipsa conţinutului de contravenţie.
Din procesul-verbal cu privire la contravenţie rezultă că, agentul constatator a dispus 
pornirea procesului contravenţional în privinţa lui Vlas Alexei pentru faptul că, în perioada 
11.11.2024-04.04.2025 de către  Vlas Alexei considerînd eronat greşit că ar avea careva drepturi 
de folosinţă a bunului imobil cu nr. cadastral ***** amplasat în satul ***** ce aparţine C.P. 
,,Agro-Rodcom”, ignorînd somaţiile proprietarului de a elibera bunul imobil indicat mai sus, l-a 
folosit prin amplasarea şi creşterea mai multor porcine.
Cu referire la acuzarea adusă lui Vlas Alexei în baza art. 335 Cod Contravenţional instanţa 
de judecată a stabilit că, agentul constatator în cadrul examinării cazului nu a acumulat careva 
probe ce ar demonstra prezenţa vinovăţiei lui Vlas Alexei în comiterea faptei incriminate, cazul a 
fost cercetat incomplet şi superficial, nefiind elucidate toate aspectele, importate pentru justa 
soluţionarea a cauzei.
Prin prisma celor redate şi stabilite instanţa concluzionează că, agentul constatator nu a 
stabilit ce drept efectiv sau presupus a exercitat în mod arbitrar Vlas Alexei prin încălcarea 
ordinii stabilite de legislaţie, fapt ce face imposibilă încadrarea juridică a acţiunilor lui în baza 
art. 335 Cod Contravenţional, neexistând o bănuială rezonabilă în acest sens, or în orice situaţie 
este insuficientă, pentru tragerea persoanei la răspunderea contravenţională, prezentarea în 
calitate de probă doar a procesului-verbal cu privire la contravenţie.
Mai mult, conform contractului de vînzare-cumpărare nr:4501/23/5716 din data de 30 martie 
2023 Cooperativa de Producţie „Agro-Rodcom” este proprietar a bunurilor imobile cu numerele 
cadastrale ***** ***** amplasate pe teritoriul fostei ferme din s. *****fapt confirmat şi prin 
copia extrasului din Registrul bunurilor imobile cu nr:*****la fel şi certificatul nr: 37 din 
03.02.2025 eliberat de către Administraţia publică locală com. Izvoare r-nul Floreşti, însă în anul 
2021 luna februarie fostul proprietar a bunurilor imobile sus indicate Ganea Iurie care este şi 
fondatorul GŢ„Ganea Iurie” a încheiat contract de arendă cu APL com. Izvoare a terenurilor 
aferente bunurilor imobile menţionate, care este valabil conform certificatului nr: 35 din 
03.02.2025 eliberat de aceeaşi instituţie pînă la data de 04.02.2026.
La fel, de către agentul constatator nu a acumulat nici probe pentru demonstrarea vinovăţiei 
lui Vlas Alexei în folosirea samavolnică a bunului imobil cu nr. cadastral ***** amplasat în satul 
*****, or, ultimul deţine contract de arendă pe terenul sus indicat valabil pînă la 04.02.2026 
conform certificatului 35 din 03.02.2025 eliberat de APL com. Izvoare r-nul Floreşti.
În acest sens instanţa de judecată va reitera şi prevederile art. 6 (2) CEDO care obligă, 
printre altele, că îndeplinindu-şi funcţiile sale, instanţa să nu pornească de la ideea preconcepută 
că persoana acuzată a comis acţiunea incriminată, obligaţia de a prezenta dovezi revenind 
procurorului, şi orice dubii fiind în favoarea acuzatului (liot. Barbera, Messegue şi Jabardo vs 
Spania, hot. 06.12.1988).
Astfel, în măsura în care procesul-verbal de constatare a contravenţiei nu este susţinut de 
dovezile în baza cărora s-a întocmit, iar contravenientul respinge învinuirile aduse, nu se mai 
poate susţine temeinicia procesului-verbal fără a se încălca prezumţia de nevinovăţie instituită de 
art. 6 din Convenţia europeană a drepturilor omului. Or, potrivit practicii CtEDO în cauze 
referitoare la contravenţii sunt aplicabile prevederile art. 6 din CEDO, cu toate garanţiile 
conferite de acesta, contravenientul beneficiind de prezumţia de nevinovăţie (cauza Anghel c. 
României), sarcina probei revenind organului constatator, cu respectarea în acest mod a 
principiului egalităţii armelor.
Rezumînd cele menţionate supra, instanţa de judecată atestă faptul că, în acţiunile lui Vlas 
Alexei nu sunt întrunite elementele constitutive ale contravenţiei de samavolnicie, or, obiectul, 
latura obiectivă, latura subiectivă şi subiectul reprezintă elementele componenţei de contravenţie, 
neîntrunirea măcar a unuia din acestuia denotă lipsa faptului contravenţiei.
În conformitate cu jurisprudenţa relevantă a Curţii Europene a Dreptului Omului, instanţele 
de judecată sunt obligate să demonstreze vinovăţia inculpatului prin adoptarea unor soluţii 
motivate. Lipsa motivelor reprezintă o încălcare a dreptului la un proces echitabil:... în cazul în 
care instanţele judecătoreşti naţionale se abţin de a da un răspuns special şi explicit la cele mai 
importante întrebări, fără a-i oferi părţii care le-a formulat posibilitatea de a şti dacă o anumită 
susţinere a fost neglijată sau respinsă, acest fapt va fi considerat o încălcare a dreptului la un 
proces echitabil. ( Ruiz Torijav.Spania, 9 decembrie 1994, &29; Papon v. Franţa (nr. 2), dec., 15 
noiembrie 2001; Boldea v. România, 15 februarie 2007, &30).
Conform art. 462 Cod Contravenţional „ atunici cînd examinează cauza contravenţională, 
instanţa de judecată trebuie să pronunţe una din aceste două soluţii:
a)                  încetarea procesului contravenţional; sau
b)                  declararea vinovăţiei persoanei care a comis contravenţia imputată şi după caz, stabilirea 
sancţiunii contravenţionale ”.
Art. 461 Cod Contravenţional stipulează, că în cazul în care, pe parcursul judecării, cauzei, 
se constată vreunul din temeiurile prevăzute la art. 441 şi 445 Cod Contravenţional, instanţa 
încetează procesul contravenţional, iar potrivit art. 441 alin. (1) lit. a) Cod Contravenţional, 
procesul contravenţional pornit încetează dacă nu există faptul contravenţiei.
Luînd în consideraţie circumstanţele stabilite, raportate la normele legale menţionată, 
instanţa conchide că fapta contravenţională nu a fost comisă de Vlas Alexei, procesul urmînd a fi 
încetat.
În baza celor expuse, în conformitate cu art. art. 394 alin.(2), 441 alin. (1) lit. a) şi 461 Cod 
Contravenţional al RM, instanţa de judecată,
                                              H O T Ă R Ă Ş T E:
Procesul contravenţional pornit în privinţa lui Vlas Alexei încetează pe motivul lipsei în 
acţiunile lui a faptei contravenţionale prevăzută de art. 335 Cod Contravenţional.
Hotărârea poate fi atacată cu recurs în termen de 15 zile la Curtea de Apel Nord, prin 
intermediul Judecătoriei Soroca, Sediul Floreşti.
Preşedintele şedinţei,
Judecător                   Rusu-Parii Rosiţa
