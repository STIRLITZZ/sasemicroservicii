Dosarul nr. 1-25116220-05-21rji-27102025    
 
                                                                 Prima instanță: Judecătoria Cahul, sediul Central
                                                                 Judecător: Leonid Turculeț
 
    CURTEA DE APEL SUD SEDIUL CAHUL
 
   D E C I Z I E    
în numele Legii
11 decembrie 2025                                                                                              municipiul Cahul
Completul de judecată al Curții de Apel Sud, sediul Cahul 
Având în componența sa:
Președintele completului de judecată                            Inga GORLENCO
Judecătorii                                                  Evgheni BANCOV și Andrei SCRIPCENCO 
a judecat în absența părților, în ordine de recurs,  recursul declarat de avocatul Covaliov 
Vitali, în interesele condamnatului Ghendov Vasile, împotriva încheierii Judecătoriei Cahul, 
sediul Central din 29 septembrie 2025, pronunțată în cauza, la demersul Inspectoratului de 
Poliție Taraclia privind anunțarea în căutare a condamnatului Ghendov Vasile,-
C O N S T A T Ă :
Circumstanțele cauzei.
La data de 14 august 2025 Inspectoratul de Poliție Taraclia, a depus la Judecătoria Cahul, 
sediul Central demers, prin care a solicitat anunțarea în căutare a condamnatului Ghendov 
Vasile, născut la *****.
În motivarea demersului s-a invocat că, spre executare se află încheierea Judecătoriei 
Cahul, sediul Taraclia din 19.05.2025 prin care a fost înlocuită condamnarea cu suspendarea 
condiționată a executării pedepsei pe un termen de probațiune 5 ani a condamnatului Ghendov 
Vasile cu executarea pedepsei sub formă de închisoare pe un termen de 1 an și 8 luni cu 
executarea în penitenciar de tip semiînchis.
În urma punerii în executare a încheierii, de către angajații IP Taraclia, a fost verificat la 
domiciliul condamnatul,  fiind constatat faptul  că Ghendov Vasile nu locuiește pe adresa dată 
deja de 4 ani. Din informațiile obținute, ultimul de află peste hotarele Republici Moldova,  a ieșit 
din țară în anul 2021 la cîștig în Bulgaria. Din cuvintele mamei sale, ultima dată a fost acasă în 
august 2021 și de atunci păstrează legătura prin intermediul telefonului cu nr. *****. Faptul dat 
se confirmă prin procesul-verbal de audiere a lui  Ghendova S., raportul subofițerului SP-3 IP 
Taraclia Panicerschi N., informația eliberată de Primăria satului Albota de Jos și prin informația 
eliberată de Poliția de Frontieră prin care ultimul la data de 01.08.2021 ora 17:28 a părăsit 
teritoriul țării prin punctul vamal ,,Cahul-Oancea Auto”.
Încheierea instanței de fond.
Prin încheierea Judecătoriei Cahul, sediul Central din 29 septembrie 2025, s-a admis 
demersul Inspectoratului de Poliție Taraclia.
S-a anunțat în căutare condamnatul Ghendov Vasile *****, născut la *****, originar din 
*****.
S-a pus executarea încheierii în seama Inspectoratului de Poliție Taraclia.
Solicitarea recurentului.
Legalitatea încheierii judecătorului de instrucție, a fost contestată cu recurs la 30 
septembrie 2025 de către avocatul Covaliov Vitali, în interesele condamnatului Ghendov Vasile, 
prin care solicită: admiterea recursului, casarea încheierii Judecătoriei Cahul, sediul Central din 
29 septembrie 2025, cu adoptarea unei noi hotărâri, prin care demersul Inspectoratului de Poliție 
Taraclia  privind anunțarea în căutare a condamnatului Ghendov Vasile să fie respins.
În motivarea recursului s-a invocat că, argumentele, invocate de Inspectoratul de Poliție 
Taraclia, au un caracter absolut declarativ şi abstract având în vedere că aceste afirmații nu au un 
oarecare suport probatoriu, susținînd că, Inspectoratul de poliție Taraclia nu a prezentat nici o 
probă pertinentă şi concludentă că condamnatul Ghendov Vasile se ascunde de la executarea 
pedepsei. 
Menționează că, argumentele invocate de Inspectoratul de Poliție Taraclia şi acceptate de 
instanța în acest sens sunt nefondate şi neargumentate şi  nu pot sta la baza deciziei privind 
admiterea demersului Inspectoratului de Poliție Taraclia şi anunțare în căutare a condamnatului 
Ghendov Vasile.
Termenul de depunere a recursului.
Conform art. 472 Cod de procedură penală, încheierea instanței privind soluționarea 
chestiunilor referitor la executarea hotărârilor judecătorești poate fi atacată de către persoanele 
interesate, în termen de 15 zile, cu recurs care se judecă conform prevederilor titl. II cap. IV 
secţ. a 2-a §2 din Partea specială. 
Lucrările dosarului, atestă că încheierea judecătorului de instrucție a fost pronunțată în 
ședință publică, la data de 29 septembrie 2025 cu participarea avocatului Covaliov Vitali.
Recursul a fost înregistrat de către avocatul Covaliov Vitali în interesele condamnatului 
Ghendov Vasile la data de 30 septembrie 2025, din ce rezultă că termenul legal de declarare a 
recursului a fost respectat.
Procedura în fața instanței de recurs.
Conform art. 447 alin.(1) Cod de procedură penală, recursul se judecă în termen rezonabil, 
fără prezența părților la proces.
Participanții, prin notificarea din 29 octombrie 2025, au fost înștiințați despre examinarea 
recursului pentru data de 11 decembrie 2025, ora 16:30, cu acordarea dreptului de a depune 
referința până la data de 24 noiembrie 2025.
Aprecierea instanței de recurs:
Studiind materialele dosarului, analizând încheierea contestată în raport cu argumentele 
invocate în cererea de recurs, Completul de judecată conchide respingerea recursului ca fiind 
nefondat, cu menținerea încheierii judecătorului de instrucție, din următoarele considerente.
Potrivit art. 449 alin.(1) pct.1) lit. a) Cod de procedură penală, judecând recursul, instanța 
adoptă una din următoarele decizii: respinge recursul, menținând hotărârea atacată, dacă: 
recursul este nefondat.
Potrivit art. 448 alin. (1), (2) Cod de procedură penală, judecând recursul, instanța verifică 
legalitatea și temeinicia hotărârii atacate pe baza materialului din dosarul cauzei și a 
oricăror probe noi prezentate în instanța de recurs. Instanța de recurs este obligată să se 
pronunțe asupra tuturor motivelor invocate în recurs.
În conformitate cu art. 469 alin. (1), pct. 10) Cod de procedură penală, la executarea 
pedepsei, instanța de judecată soluționează chestiunile cu privire la schimbările în executarea 
unor hotărâri, și anume: căutarea persoanelor condamnate care se ascund de organele care pun 
în executare pedeapsa.
În conformitate cu art.196 alin.(3)-(5) Cod de executare, hotărîrea privind condamnarea 
la închisoare în privinţa persoanei care, până la rămânerea definitivă a hotărîrii, nu s-a aflat în 
stare de arest preventiv sau hotărîrea privind înlocuirea pedepsei amenzii cu pedeapsa închisorii 
în condiţiile art.64 alin.(5) din Codul penal şi dispoziţia de executare se trimit organului 
afacerilor interne în a cărui rază teritorială îşi are domiciliul condamnatul pentru escortarea lui 
la locul de deţinere cel mai apropiat. Dacă, la punerea în executare a hotărîrii, s-a constatat că 
condamnatul care nu s-a aflat în stare de arest preventiv a părăsit domiciliul şi locul aflării lui 
nu este cunoscut, organul afacerilor interne trimite instanţei de judecată un raport şi 
materialele necesare pentru darea în căutare a condamnatului. Încheierea instanţei de 
judecată privind căutarea condamnatului se execută de către organul afacerilor interne în a 
cărui rază teritorială se află domiciliul condamnatului.
Potrivit art. 167 alin. (1) Cod de executare, executarea hotărârilor cu caracter penal se 
efectuează în baza principiilor legalității, democratismului, umanismului, respectării 
drepturilor, libertăților și demnității umane, egalității condamnaților în fața legii, diferențierii, 
individualizării și planificării executării pedepselor penale, aplicării raționale a mijloacelor de 
corijare a condamnaților și stimulării comportamentului respectuos față de lege.
Lucrările dosarului atestă că, prin încheierea Judecătoriei Cahul, sediul Taraclia din 
19.05.2025 a fost înlocuită condamnarea cu suspendarea condiționată a executării pedepsei pe un 
termen de probațiune 5 ani a condamnatului Ghendov Vasile cu executarea pedepsei sub formă 
de închisoare pe un termen de 1 an și 8 luni cu executarea pedepsei în penitenciar de tip 
semiînchis. (f.d. 10-13). 
Potrivit dispoziției de executare emisă de Judecătoria Cahul, sediul Taraclia, încheierea 
pronunțată de Judecătoria Cahul, sediul Taraclia din 19 mai 2025 în privința condamnatului 
Ghendov Vasile cu privire la anularea condamnării condiționate, a devenit definitivă la data de 
04 iunie 2025 și este supusă executării. (f.d.9).
Conform informației din 11 iunie 2025, emisă de Judecătoria Cahul, sediul Taraclia, în 
adresa Inspectoratului de Poliție Taraclia, a fost remisă spre executare încheierea Judecătoriei 
Cahul, sediul Taraclia din 19.05.2025. (f.d.8).
Conform raportului agentului constatator Panicerscaia N., condamnatul Ghendov Vasile a 
fost verificat la adresa de domiciliu, fiind constatat că ultimul nu locuiește pe adresa dată deja de 
4 ani. Din informațiile obținute ultimul de află peste hotarele Republicii Moldova și a ieșit din 
țară în anul 2021 la cîștig în Bulgaria. Din cuvintele mamei sale, ultima dată a fost acasă în 
august 2021 și de atunci păstrează legătura prin intermediul telefonului cu nr. *****. Totodată se 
menționează că a fost efectuată o discuție telefonică cu Ghendov Vasile pe numărul de telefon 
indicat, fiindu-i comunicat că, i-a fost schimbată pedeapsa cu suspendare condiționată cu 
executare reală, fiind anunțat că necesită să se reîntoarcă în Republica Moldova. În timpul 
discuției, Ghendov Vasile a comunicat că nu intenționează să se ascundă, dar pînă cînd nu poate 
să revină în țară în legătură cu situația financiară. (f.d.4).
Cele expuse în raportul agentului de poliție se confirmă prin procesul-verbal de audiere a 
martorului Ghendova Svetlana din 04.08.2025. (f.d.5),  prin certificatul eliberat de Primăria 
comunei Albota de Jos, raionul Taraclia cu nr. 134 din 01 august 2025 (f.d. 6) cît și prin 
informația eliberată de Poliția de Frontieră a Republicii Moldova din 31 iulie 2025, potrivit 
căreia Ghendov Vasile la data de 01.08.2021 ora 17:28 a părăsit teritoriul țării prin punctul 
vamal ,,Cahul- Oancea auto” și de atunci nu a intrat înapoi pe teritoriul țării. (f.d.7).
Completul de judecată constată că, judecătorul de instrucție corect a constatat că 
Inspectoratul de Poliție Taraclia a întreprins toate măsurile în vederea stabilirii locului de aflare a 
condamnatului Ghendov Vasile, pentru a asigura prezența acestuia la executarea pedepsei, însă 
fără succes. Faptul întreprinderii de către Inspectoratul de Poliție Taraclia a tuturor acțiunilor se 
confirmă prin probele anexate la dosar, din care rezultă că organul de poliție a efectuat un larg 
spectru de acțiuni începând de la efectuarea vizitei la domiciliu, discuții telefonice cu 
condamnatul, audierea mamei condamnatului, solicitarea informației de la Primăria satului 
Albota de Jos, raionul Taraclia privind locul de aflare a lui Ghendov Vasile.
De asemenea se atestă că, Inspectoratul de Poliție Taraclia a interpelat toate organele de 
resort, întru stabilirea locului de aflare a condamnatului Ghendov Vasile, însă s-a constatat că 
este peste hotarele țării și nu a fost posibil de stabilit o adresă la care poate fi de găsit 
condamnatul.
Completul de judecată consideră neîntemeiate argumentele avocatului Covaliov Vitali din 
recursul declarat, precum că  Inspectoratul de Poliție Taraclia nu a prezentat nici o probă 
pertinentă și concludentă că condamnatul Ghendov Vasile se ascunde de la executarea pedepsei. 
Completul de judecată invocă că, potrivit Raportului de efectuare a vizitei la adresa unde 
locuiește condamnatul s-a stabilit că nu se află la domiciliu din anul 2021. Mai mult, contrar 
argumentelor invocate în recurs, avocatul nu indică ce alte pîrghii de citare sau măsuri urmau a fi 
întreprinse de către Inspectoratul de Poliție pentru a asigura prezența acestuia.
Totodată, pentru executarea unei hotărâri judecătorești inspectoratul de poliție poate 
întreprinde măsuri de căutare pentru a stabili locul aflării condamnatului pe teritoriul Republicii 
Moldova, nu și peste hotarele țării. Iar aflarea lui Ghendov Vasile peste hotarele țării denotă 
faptul că acesta se ascunde de autoritățile naționale în vederea eschivării de la executarea 
pedepsei.
Astfel, Completul de judecată ajunge la concluzia că judecătorul de instrucție corect a 
constatat că Inspectoratul de poliție Taraclia a întreprins suficiente măsuri în scopul stabilirii 
locului aflării condamnatului Ghendov Vasile și acesta urmează să fie anunțat în căutare.
Completul de judecată consideră că la caz nu au fost constatate temeiuri pentru a considera 
demersul înaintat de Inspectoratul de Poliție Taraclia ca fiind neîntemeiat. 
Față de lucrul judecat de primă instanță, Completul de judecată constată o motivare amplă 
și temeinică a soluției pronunțate cu privire la procesul de evaluare și apreciere a tuturor 
circumstanțelor relevante cazului, astfel fiind în corespundere cu exigențele articolului 6 din 
Convenția pentru Apărarea Drepturilor Omului și a Libertăților Fundamentale. 
Potrivit jurisprudenței CEDO, în asemenea situație, nu se mai impune o reevaluare a 
conținutului mijloacelor de probă, acestea demonstrând cu prisosință soluția dată de prima 
instanță. În cazul în care instanța de fond și-a motivat decizia luată, arătând în mod concret la 
împrejurările care fundamentează soluția emisă, pentru a permite părților să utilizeze eficient 
orice drept de apel/recurs eventual, o curte de recurs poate, în principiu, să se mulțumească de a 
relua motivele jurisdicției de primă instanță. (Garcia Ruis contra Spaniei, Helle contra 
Finlandei).
Din aceste considerente, recursul declarat urmează să fie respins ca nefondat, cu 
menținerea încheierii judecătorului de instrucție.      
Călăuzindu-se de prevederile art. 447-449 alin.(1) pct.1) lit. a) Cod de procedură penală, 
Completul de judecată, -
D  E  C  I  D  E :
Se respinge ca nefondat, recursul declarat de avocatul Covaliov Vitali, în interesele 
condamnatului Ghendov Vasile.
Se menține, încheierea Judecătoriei Cahul, sediul Central din 29 septembrie 2025, 
pronunțată în cauza, la demersul Inspectoratului de Poliție Taraclia privind anunțarea în căutare a 
condamnatului Ghendov Vasile.
Decizia este irevocabilă.
Președintele completului de judecată                                      Inga GORLENCO
 Judecătorul                                                                                 Evgheni BANCOV
         Judecătorul                                                                                 Andrei SCRIPCENCO                                                                                                  
 