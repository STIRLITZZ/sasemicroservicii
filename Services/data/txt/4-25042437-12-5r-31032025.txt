Dosarul nr.5r-1260/2025
4-25042437-12-5r-31032025
H O T Ă R Î R E
În numele Legii
12 decembrie 2025                                                                                  
mun.Chişinău
Judecătoria Chișinău (sediul Buiucani)
În componenţa:
Preşedintelui şedinţei, judecătorul Angela Catană, 
Grefierului Nicolae Leucă,
Cu participarea: apărătorului Veaceslav Ropot, a reprezentantului Inspectoratului 
General al Poliției de Frontieră, Aliona Teleatnic, Olesea Danaila
În lipsa: petentului Kumtas Sadullah
 Examinând în şedinţă de judecată publică, contestaţia înaintată de către petentul 
Kumtas Sadullah, împotriva procesului-verbal cu privire la contravenţie 
seria/nr.MAI05220590, încheiat de Sectorul Poliției de Frontieră „Aeroportul 
Internațional Chișinău” a IPF, în baza art.333 alin.(1) din Codul contravențional 
și a deciziei de aplicare a sancțiunii contravenționale din 10.03.2025, 
C O N S T A T Ă:
1. La data de 10 martie 2025, agentul constatator din cadrul Sectorului Poliției de 
Frontieră „Aeroportul Internațional Chișinău” a IPF, Budu Diana, a încheiat 
procesul-verbal cu privire la contravenţie seria/nr.MAI05220590, prin care 
cet.Kumtas Sadullah a fost sancţionat cu amendă în mărime de 20 (douăzeci) 
unităţi convenţionale, ceea ce constituie 1000 (o mie) lei, în baza art.333 
alin.(1) din Codul contravențional. 
2. Astfel, potrivit procesului-verbal sus menționat, la data de 10.03.2025, pe 
direcția ieșire din R.Moldova, la cursa *****, operată de compania „Lot-
Polishairlines”, s-a prezentat cet.TUR Kumtas Sadullah, cu document de 
călătorie grecesc nr.*****. În urma controlului de frontieră s-a constatat că 
cetățeanul menționat a încălcat regulile de ședere pe teritoriul R.Moldova, 
manifestat prin nepărăsirea voluntară a teritoriului R.Moldova la expirarea 
termenului de ședere legal acordat, ignorând astfel prevederile art.84 alin.(2) 
din Legea nr.200 din 16.07.2010 privind regimul străinilor în R.Moldova.
3. La data de 25 martie 2025, petentul Kumtas Sadullah a depus o contestație 
împotriva procesului-verbal cu privire la contravenţie seria/nr.MAI05220590 și 
a deciziei de aplicare a sancțiunii contravenționale din 10.03.2025, prin care a 
solicitat să fie stabilită nulitatea procesului-verbal și a deciziei emise în baza 
acestuia, menționând că motivația urmează a fi depusă de către avocat.
4. Ulterior, apărătorul Veaceslav Ropot în interesele cet.Kumtas Sadullah, a 
depus o contestaţie împotriva procesului-verbal din 10.03.2025, prin care a 
explicat că, la 10.06.2010 Kumtas Sadullah cetățean ***** s-a căsătorit cu 
cet.R.Moldova Morozov Natalia, fapt probat prin certificatul de căsătorie 
*****. În rezultatul căsătoriei s-au născut doi copii, care sunt cetățeni ai R.M., 
aspect ce se confirmă prin certificatele de naștere. Datorită persecuțiilor grave 
aduse reclamantului pe teritoriul țării sale de origine, acestuia i-a fost 
recunoscut statutul de refugiat pe teritoriul Greciei, fiindu-i eliberat 
Documentul de călătorie pentru refugiat nr.*****, în conformitate cu 
Convenția privind statutul refugiaților, încheiată la Geneva la 28.07.1951. 
Pentru a se documenta pe teritoriul R.Moldova, reclamantul a depus autorității 
migraționale actele în scopul obținerii dreptului de ședere provizoriu, care în 
urma examinării acestora a aprobat solicitarea, fiind emisă Decizia nr.***** 
din 19.05.2023 cu privire la acordarea dreptului de ședere provizoriu pentru 
reîntregirea familiei cu cetățean al Republicii Moldova. În temeiul deciziei în 
cauză, persoanei i s-a acordat dreptul de ședere provizorie pentru o perioadă de 
aproape 3 ani, termenul limită fiind 27.04.2026. Menționează apărătorul că, 
deși reclamantul solicitase ulterior perfectarea permisului de ședere în temeiul 
acestei decizii, în conformitate cu art.72 alin.(1) lit.a) din Legea nr.200 din 
16.07.2010 privind regimul străinilor în Republica Moldova, totuși autoritatea 
care a aprobat șederea primului, a fost în imposibilitate de ai înmâna actul, sub 
pretextul că în sistemul electronic nu este prevăzută opțiunea de a indica drept 
act de identitate a persoanei Documentul de călătorie pentru refugiat. La 
10.03.2025, Kumtas Sadullah a părăsit teritoriul Republicii Moldova, pentru a 
se deplasa la cursa avia Chișinău-Varșovia (Polonia) pentru a participa la o 
întrunire de afaceri în domeniul IT-ului pe teritoriul statului polonez. Aflându-
se în Aeroportul Internațional Chișinău, în cadrul controlului Documentului de 
călătorie pentru refugiat, reprezentanții poliției de frontieră, fără a traduce 
persoanei (în engleză sau turcă-limbile pe care le vorbește Kumtas Sadullah) și 
fără a indica un motiv anume, i-au întocmit un formular pe care l-au păstrat la 
ei (care ai târziu s-a dovedit a fi procesul-verbal cu privire la contravenţie 
seria/nr.MAI05220590). Invocă că, acest act nu i-a fost înmânat 
contestatorului, ci fusese expediat prin scrisoare simplă la 11.03.2025, la adresa 
familiei sale din mun.Chișinău, *****. Fără al interoga, agentul constatator în 
mod nefondat și prematur a decis să-l sancționeze pentru ședere ilegală, atunci 
când de fapt data limită a șederii sale legale, expiră conform Deciziei nr.***** 
din 19.05.2023 cu privire la acordarea dreptului de ședere provizoriu pentru 
reîntregirea familiei cu cetățean al Republicii Moldova, abia la 27.04.2026. 
Consideră că, agentul constatator a ignorat grav prevederile legii materiale și 
anume art.31 alin.(1) și alin.(2) lit.c) din Legea nr.200 din 16.07.2010. Așadar, 
agentul constatator fără a verifica faptul că cet.Kumtas Sadullah îi fusese 
autorizată șederea legală pe teritoriul Republicii Moldova din 19.05.2023 până 
la 27.04.2026, s-a grăbit să-l sancționeze ilegal. Acest fapt s-a datorat anume 
omisiunii de a-l audia pe contestator și a-i oferi posibilitatea de a se expune 
prin interpret. Solicită admiterea contestației, cu dispunerea nulității 
procesului-verbal și a deciziei emise în baza acestuia.
5. În ședința de judecată, petentul Kumtas Sadullah, privitor la care s-au întreprins 
măsurile necesare şi de rigoare privind citarea legală pe adresa indicată de către 
acesta în contestație, nu s-a prezentat și nu a înștiințat instanța despre 
imposibilitatea de a se prezenta, fapt pentru care în temeiul art.455 alin.(3) din 
Codul contravențional, instanța de judecată a dispus examinarea cauzei în lipsa 
acestuia. Astfel, instanța consideră că și-a îndeplinit corespunzător obligația 
pozitivă de a face demersuri pentru a asigura prezența părții în ședința de 
judecată, iar examinarea cauzei în lipsa petentului nu va constitui o limitare a 
dreptului la o instanță, deoarece este datorată comportamentului părții Kumtas 
Sadullah, care a renunțat la dreptul de a compărea în fața instanței de judecată.
6.Avocatul, apărătorul Veaceslav Ropot, care acționează în interesele petentului 
Kumtas Sadullah, în cadrul ședinței de judecată a solicitat admiterea 
contestației, din motivele expuse.
7.Agentul constatator din cadrul Inspectoratului General al Poliției de Frontieră, 
Olesea Danaila, în cadrul ședinței de judecată a solicitat respingerea 
contestației, din motivele expuse în referință.
8.Studiind materialele cauzei în raport cu argumentele invocate în contestaţie, 
instanţa de judecată ajunge la concluzia că contestaţia este neîntemeiată şi 
urmează a fi respinsă din următoarele considerente:
9. Cu întâietate, instanţa de judecată stabileşte că, contestaţia înaintată de către 
petentul Kumtas Sadullah, este depusă în termen de 15 zile de la data 
recepționării deciziei de sancţionare, iar în asemenea împrejurări prevederile 
art.448 alin.(1) din Codul contravenţional, fiind respectate pe deplin.
10. Cu referire la argumentele reprezentantului Inspectoratului General al Poliției 
de Frontieră precum că, de către cet.Kumtas Sadullah a fost omis termenul de 
15 zile de depunere a contestației, întrucât procesul-verbal cu privire la 
contravenţie a fost întocmit în prezența contravenientului, instanța constată că 
aceste argumente sunt nefondate. Deși contravenientul a fost prezent la 
întocmirea actului contestat, procesul-verbal nu i-a fost înmânat personal, ci a 
fost expediat către acesta la data de 11.03.2025, conform scrisorii de însoțire 
nr.35/30-18/758 din 11.03.2025.
11. În conformitate cu art.8 alin.(2) din Codul contravenţional, este supusă 
răspunderii contravenţionale numai persoana care a săvârşit cu intenţie sau 
din imprudenţă o faptă prevăzută de legea contravenţională.
12. Conform art.440 alin.(1) din acelaşi cod, constatarea faptei contravenţionale 
înseamnă activitatea, desfăşurată de agentul constatator, de colectare şi de 
administrare a probelor privind existenţa contravenţiei, de încheiere a deciziei 
privind examinarea contravenţiei în temeiul constatării agentului constatator 
sau procesului-verbal cu privire la contravenţie, de aplicare a sancţiunii 
contravenţionale sau de trimitere, a dosarului, după caz, funcţionarului abilitat 
să examineze cauza contravenţională, din cadrul autorităţii din care face parte 
agentul constatator, în instanţa de judecată sau în alt organ spre soluţionare.
13. În speță, prin decizia agentului constatator din cadrul Inspectoratului General 
al Poliției de Frontieră, din data de 10.03.2025, prezentă în procesul-verbal cu 
privire la contravenție seria/nr.MAI05220590, cet.Kumtas Sadullah a fost 
sancţionat cu amendă, fiind pus în sarcina acestuia că, la 10 martie 2025, a 
încălcat regulile de ședere pe teritoriul R.Moldova, manifestat prin 
nepărăsirea voluntară a teritoriului R.Moldova la expirarea termenului de 
ședere legal acordat. 
14.Instanța reține că art.333 alin.(1) Cod contravenţional, incriminează fapta de 
încălcare de către cetăţenii străini sau de către apatrizi a regulilor de şedere 
în Republica Moldova prin nepărăsirea teritoriului ţării la expirarea 
termenului de aflare sau de şedere acordat.
15. În contestația depusă, apărătorul a invocat că, agentul constatator eronat l-a 
sancționat pe cet.Kumtas Sadullah de încălcare a regulilor de şedere în 
Republica Moldova, deoarece limita șederii sale legale expiră conform 
Deciziei nr.***** din 19.05.2023, abia la 27.04.2026.
16. Sub acest aspect, instanța va reține că, potrivit Deciziei nr.***** din 
19.05.2023 cu privire la acordarea dreptului de ședere provizoriu pentru 
reîntregirea familiei cu cetățean al Republicii Moldova nr.***** din 
19.05.2023, refugiatului recunoscut de Republica Elenă, Kumtas Sadullah, i s-
a acordat dreptul de ședere provizorie pentru reîntregirea familiei în Republica 
Moldova, pe perioada de până la 27.04.2026.
17.Decizia de acordare a dreptului de ședere provizorie sau permanentă, potrivit  
prevederilor Legii nr.200 privind regimul străinilor în Republica Moldova, din 
16.07.2010, este un act oficial emis de autoritatea competentă pentru străini, în 
condițiile prezentei legi, care confirmă dreptul de ședere provizorie sau 
permanentă pe teritoriul Republicii Moldova.
18. Cu toate acestea, instanța reține că, Decizia este actul administrativ emis de 
Inspectoratul General pentru Migrație, prin care se constată aprobarea 
dreptului de ședere și care confirmă că solicitantul îndeplinește condițiile 
pentru ședere provizorie. După emiterea Deciziei, străinul trebuie să depune 
actele pentru eliberarea permisului de ședere.
19. Astfel, potrivit prevederilor art.72 alin.(1) din Legea precitată, autoritatea 
competentă pentru străini eliberează străinului căruia i s-a acordat sau i s-a 
prelungit, după caz, dreptul de şedere în Republica Moldova  ori căruia i s-a 
recunoscut statutul de apatrid următoarele acte de identitate: a) permis de 
şedere provizorie – străinului căruia i s-a acordat sau i s-a prelungit, după caz, 
dreptul de şedere provizorie. Alin.(3) -cererea de eliberare a actelor de 
identitate pentru străini se depune la Ghişeul Unic, instituit în cadrul autorităţii 
competente pentru străini. Categoriile de străini specificate la capitolul IV1 
urmează să se prezinte, în termen de 5 zile calendaristice de la data eliberării 
dreptului de ședere în scop de muncă sau, după caz, de la data intrării în țară, 
la autoritatea competentă pentru străini pentru perfectarea permisului de 
şedere.
20. Respectiv, permisul de şedere/buletin de identitate pentru apatrizi, potrivit  
prevederilor Legii nr.200 privind regimul străinilor în Republica Moldova, 
este actul de identitate care atestă dreptul de şedere legală pe teritoriul 
Republicii Moldova.
21.Așadar, dreptul de ședere devine efectiv doar după eliberarea permisului, nu în 
momentul emiterii deciziei. Decizia este doar temeiul legal pentru eliberarea 
permisului, nu documentul de ședere propriu-zis.
22. La cazul dedus judecății, instanța de judecată a constatat că, cet.Kumtas 
Sadullah nu s-a adresat în termenul legal autorității competente pentru 
eliberarea permisului de ședere provizorie, respectiv ultimul urma să respecte 
regulile de şedere în Republica Moldova, iar alegațiile apărătorului precum că 
permisul nu s-a eliberat sub pretextul că în sistemul electronic nu este 
prevăzută opțiunea de a indica drept act de identitate a persoanei, Documentul 
de călătorie pentru refugiat, nu vor fi reținute de instanță, fiind pur declarative 
și fără suport probant. Or, în ședința de judecată, apărătorul a prezentat copia 
permisului de ședere eliberat pe numele cet.Kumtas Sadullah la data de *****.
23.Totodată, instanța de judecată atestă că, potrivit materialelor cauzei 
contravenționale și anume informația eliberată de Poliția de Frontieră a 
Republicii Moldova, cet.Kumtas Sadullah a depășit termenul legal de ședere în 
R.Moldova, cu 63 de zile.
24. Or, potrivit prevederilor art.84 alin.(3) al Legii privind regimul străinilor în 
Republica Moldova, nr.200 din 16.06.2010, cu modificările ulterioare, străinii 
care dețin viză și cei care nu au obligația de a obține viză de intrare în 
Republica Moldova pot intra pe teritoriul țării și se pot afla până la 90 de zile 
calendaristice în decursul oricărei perioade de 180 de zile calendaristice, ceea 
ce implică luarea în considerare a ultimei perioade de 180 de zile precedente 
fiecărei zile de ședere, dacă tratatele internaționale la care Republica Moldova 
este parte nu prevăd altfel.
25. În conexiunea celor relatate, apreciind probele pe cauza contravențională din 
punct de vedere al pertinenţei, concludenţii, utilităţii şi veridicităţii lor, iar 
toate în ansamblu din punct de vedere al coroborării lor, instanţa de judecată 
stabileşte că, faptele contravenientului Kumtas Sadullah, de către agentul 
constatator corect și întemeiat au fost calificate în baza art.333 alin.(1) Cod 
contravențional, iar vinovăția acestuia a fost plenar demonstrată prin 
mijloacele de probă supra indicate.
26. Astfel, instanța de judecată conchide că, agentul constatator a respectat în tot 
prevederile art.art.5 – 9 din Codul contravenţional, şi anume principiul 
legalităţii şi egalităţii în faţa legii, principiul dreptăţii şi caracterului personal 
al răspunderii contravenţionale, precum şi principiul individualizării 
răspunderii contravenţionale şi sancţiunii contravenţionale.
27. Cu privire la afirmațiile apărătorului privind neacordarea dreptului la interpret, 
acestea se infirmă prin însăși procesul-verbal contestat, persoana vizată 
refuzând exercitarea acestui drept. Totodată, contestația împotriva actului 
sancționator a fost formulată de către ultimul în limba de stat.
28. Pentru aceste motive, călăuzindu-se de prevederile art.395 alin.(1) pct.2) și 
art.395 alin.(1 1), art.448, art.460, art.461 şi, respectiv, art.462 din Codul 
contravenţional, instanţa de judecată –
H O T Ă R Ă Ş T E:
Se respinge contestaţia înaintată de către petentul Kumtas Sadullah, împotriva 
procesului-verbal cu privire la contravenţie seria/nr.MAI05220590, încheiat de 
Sectorul Poliției de Frontieră „Aeroportul Internațional Chișinău” a IPF, în baza 
art.333 alin.(1) din Codul contravențional și a deciziei de aplicare a sancțiunii 
contravenționale din 10.03.2025, ca fiind neîntemeiată.
Hotărârea poate fi atacată cu recurs, în termen de 15 zile, la Curtea de Apel 
Centru, prin intermediul Judecătoriei Chișinău (sediul Buiucani). 
Președintele ședinței, judecător                                                   Angela Catană
