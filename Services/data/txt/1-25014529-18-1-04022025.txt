Dosarul nr. 1-27/2025 (1-25014529-18-1-04022025) 
 
S E N T I N Ţ Ă
în numele Legii
 
12 decembrie 2025                                                               or. Căușeni
Judecătoria Căușeni (sediul Central)
Instanţă compusă din:
Preşedintele şedinţei, judecătorul                                       Colun Svetlana
Grefier                                                                                 Agapi Diana
Cu participarea:
Procurorului                                                                        Flocea Lilia 
Apărătorului                                                                        Bragoi Andrei
examinând în şedinţă de judecată publică, în procedura privind judecata pe baza probelor  
administrate în faza de urmărire penală, cauza penală cu învinuirea lui:  
Filimon Anatolii, născut la *****, codul personal *****, domiciliat 
*****, locuitor *****, cetățean a Republicii Moldova, studii medii 
incomplete, neangajat în cîmpul muncii, căsătorit, copii minori nu are, 
are la întreținere soția țintuită la pat și fratele cu grad de dizabilitate, el 
nu dispune de grad de dizabilitate, titluri speciale, grade de calificare 
şi distincţii de stat, posedă limba în care se desfășoară procesul, nu are 
antecedente penale,
de comiterea infracțiunii prevăzute de art. 151 alin. (1) din Codul Penal.
    Termenul de examinare a cauzei: de la 04 februarie 2025 pînă la 12 decembrie 2025.                                                                     
Procedura de citare legal executată. 
În baza materialelor din dosar și a probelor administrate în ședința de judecată, instanța,
a    c o n s t a t a t:
Filimon Anatolii, la data de 19.10.2024 în jurul orei 18:30, în timp ce se afla la domiciliul 
propriu din *****,  fiind în stare de ebrietate alcoolică s-a certat cu vecinul său Ion Aniş, care 
se afla la el în ospeţie, din motivul că acesta ar fi purtat nişte discuţii cu tentă sexuală cu 
Natalia Grigoreanu, care în acel timp se afla şi ea în ospeţie la Anatolii Filimon. Văzând că 
cearta nu se finaliza Ion Aniş a vrut să plece din domiciliul lui Anatolii Filimon, ieşind din 
casa lui Anatolii Filimon în curtea acestuia. În acel timp lui Anatolii Filimon i-a apărut 
intenţia de a-i aplica vătămări corporale grave lui Ion Aniş, considerând că Ion Aniş prin 
comportamentul său i-a lezat onoarea şi demnitatea atât a sa, cât şi a Nataliei Grigoreanu şi 
urmează a fi pedepsit pentru aceasta. Realizându-şi intenţia infracţională Anatolii Filimon a 
ieşit din casă din urma lui Ion Aniş a luat din curtea casei un hârleţ şi somându-l pe Ion Aniş 
să nu plece ca să-i arate ceva, i-a aplicat o lovitură cu latura ascuţită a părţii metalice a 
hârleţului în regiunea capului. Ion Aniş, dorind să se apere, a plasat braţul drept deasupra 
capului şi hârleţul s-a înfipt în braţ cauzându-i o plagă tăiată. Ulterior Ion Aniş având dureri 
în regiunea braţului a mişcat braţul drept în jos, iar Anatolii Filimon, continuând realizarea 
intenţiei infracţionale i-a mai aplicat o lovitură cu muchia părţii metalice a hârleţului în 
regiunea capului părţii vătămate Ion Aniş. În urma acestei lovituri lui Ion Aniş i-a fost 
cauzată pagă tăiată în regiunea frontală cu fractura denivelată cominutivă a osului frontal pe 
dreapta cu implicarea ambelor lamele cu proieminarea în creier a fragmentelor osoase, 
fractura peretelui lateral drept al sinusului frontal cu hemosinus frontal şi maxilar drept, 
hematom subcutanat fronto-temporal dreapta. Vătămările cauzate părţii vătămate Ion Aniş de 
către Anatolii Filimon prezintă pericol pentru viaţă şi în baza acestui criteriu se atribuie la 
vătămări corporale grave a integrităţii corporale sau sănătăţii.
Fiind audiat în ședința de judecată, inculpatul Filimon Anatolii vinovăția sa de comiterea 
faptei incriminate a recunoscut-o integral, a depus declarația scrisă privind judecarea cauzei 
pe baza probelor administrate în faza de urmărire penală și a declarat că, la 19 octombrie 
2024 era acasă în *****, împreună cu Filimon Lidia, fratele Valeriu Filimon, Natalia 
Grigoreanu și copii ei minori. Fără să strige nimeni, s-a deschis ușa. L-a văzut pe Aniș Ion la 
ușă, l-a întrebat cum a intrat fără a striga la ușă. El i-a răspuns că a strigat. După care s-a 
așezat pe scaun cu dînșii la masă. El a cerut o țigară și un pahar de vin. I-a un pahar de vin, 
după care Aniș Ion a început a-i spune nepoatei sale Natalia Grigorean să plece cu el, la care 
ea a refuzat. Natalia Grigorean a început a plânge și i-a spus ”badea Tolia apără-mă”. Aniș 
Ion când a văzut că, el o apară pe Natalia Grigorean a spus sa iasă afară. A ieșit afara și Aniș 
Ion l-a lovit cu pumnul în regiunea feței și i-a rupt cămașa și de la lovitură a căzut jos. A 
căzut lîngă o încăpere cu instrumente. A căzut lîngă hârleț, a luat un obiect și a crezut ca este 
un băț. I-a aplicat o lovitură peste mîină cu bățul. După ce a ieșit în drum el i-a spus ca i-a 
spart capul. După ce a închis poarta, a aruncat obiectul în ograda de unde l-a luat. Îi pare rău 
de cele întâmplate. Sunt rude îndepărtate, s-au împăcat cu partea vătămată, se întâlnesc des. 
Până la urmă a văzut că obiectul dat, era un  hârleț, în momentul când a venit politia a văzut. 
Admite ca el i-a aplicat două lovituri lui Aniș Ion. Soția sa este țintuită la pat timp de 8 ani. 
Doar el are grijă de ea. El se ocupă cu totul prin gospodărie. Fratele lui nu are un picior, soția 
l-a lăsat și a venit să trăiască la el. El lucrează ocazional.
În afară de recunoașterea vinovăției, vinovăţia inculpatului de comiterea faptei 
incriminate, a fost pe deplină măsură demonstrată pe parcursul urmăririi penale prin 
următoarele probe administrate la dosar, care sunt cunoscute pentru inculpat și asupra cărora 
el nu are obiecții:
Declaraţiile părţii vătămate Ion Aniş, care a declarat, că la data de 19.10.2024 pe la orele 
serii, a mers în ospeţie la vecinul său Anatolii Filimon, unde au servit câteva pahare cu vin. 
Acolo se afla el, soţia lui Anatolii Filimon pe nume Lidia şi o nepoată pe nume Natalia cu 
copii minori. Stând la masă, vecinul Anatolii fiind în stare de ebrietate alcoolică, a început 
să-l numească cu cuvinte necenzurate, însă din ce motiv nu ţine minte, deoarece era şi el 
servit. Ulterior, pornindu-se acasă, a ieşit afară, iar Anatolii a ieşit din urma lui, după care la 
un moment dat, 1-a oprit şi i-a spus că vrea să-i arate ceva, apoi a luat un hârleţ cu coadă din 
lemn şi spunându-i ceva nedesluşit i-a aplicat o lovitură cu tăişul în regiunea capului. 
Încercând să-i mai aplice o lovitură, a pus mâna la cap şi l-a lovit peste mână, tăindu-l şi 
provocându-i dureri fizice. După cele comise de vecin el a ieşit din curtea lui şi a plecat 
acasă. Fiind deja la domiciliu, soţia lui văzându-l a apelat la serviciul 1 1 2  şi a solicitat 
ambulanţa. Iniţial, Anatolii a căutat un topor, şi nefiind la îndemână a luat hârleţul. Altcineva 
nu era prezent la conflictul dintre ei, deoarece soţia şi nepoata lui au rămas în casă şi nu au 
ieşit afară /f.d. 15 - 16/.
Declaraţiile martorului Natalia Grigoreanu, care a declarat că, este nepoata cet. Filimon 
Anatolii. La data de 19.10.2024 se afla în ospeţie la unchiul ei, unde se afla şi soţia acestuia 
pe nume Lidia, care este bolnavă. Fiind deja întuneric, la domiciliul unchiului ei a venit Ion 
Aniş, care îi este vecinul unchiului şi care a intrat în casă fără a striga. Dânsul s-a aşezat cu ei 
la masă şi peste ceva timp Ion Aniş, fiind în stare de ebrietate alcoolică, ia propus ei faţă de 
toţi să întreţine relaţii sexuale. Ea l-a refuzat, unchiul ei Anatolii a încercat să-l scoată afară, 
fapt pentru care Ion Aniş l-a lovit cu palma, apoi Filimon Anatolii 1-a scos afară forţat, iar ce 
au făcut mai departe, nu a văzut, toţi rămânând în casă. Când s-a întors înapoi în casă, 
unchiul Anatolii, le-a comunicat că i-a tras un hârleţ în cap lui Ion Aniş. Ulterior, ieşind afară 
peste puţin timp, a văzut că la poarta unchiului sunt angajaţii poliţiei şi ambulanţa. În acea 
seară atât unchiul ei cât si Ion Anis erau în stare de ebrietate alcoolică. /f.d. 23 - 26/.
Declaraţiile martorului Tatiana Aniş, care a declarat că, la data de 19.10.2024, pe la orele 
serii se afla la domiciliu, iar soţul ei a mers la un cumătru de al lor, după care a mers la 
domiciliul vecinului lor Filimon Anatolii. Ulterior, peste ceva timp, a auzit afară că cineva 
striga şi crezând că este cineva străin, iniţial nu a atras atenţia, după care soţul său a intrat în 
casă şi a văzut că are pus la cap o haină şi este murdar de sânge. Văzându-l că este însângerat 
imediat a apelat la serviciul 1 1 2  şi a solicitat ambulanţa. Întrebându-l ce s-a întâmplat el i-a 
comunicat că fiind la vecinul Anatolii, ultimul din senin a iscat un conflict şi ieşind la poartă 
vecinul Anatolii i-a aplicat cu tăişul hârleţului o lovitură în regiunea capului. Tot în acea 
seară soţul ei a fost preluat de ambulanţă la IMSP Căuşeni, unde i-a fost acordat ajutor 
medical, însă de spitalizare s-a refuzat. Anterior, atât ea cât şi soţul său nu au avut conflicte 
cu vecinul Anatolii Filimon aceasta fiind prima dată şi care ar fi motivul faptei acestuia ea nu 
cunoaşte. /f.d. 19 - 21/.
Procesul-verbal de confruntare între partea vătămată Ion Aniş şi bănuitul Anatolii 
Filimon. În cadrul acestei acţiuni procesuale Ion Aniş a menţionat că în seara de 19.10.2024 
a intrat în domiciliul lui Anatolii Filimon cu permisiunea acestuia, menţionând că a intrat 
până la uşa casei şi a strigat şi a intrat numai după ce i s-a permis de către Anatolii, apoi a 
servit câteva pahare cu vin. Bănuitul a confirmat aceste declarații a părţii vătămate. Partea 
vătămată a menţionat că în acea seară nu a avut nici un conflict cu bănuitul, dar a decis 
singur să plece acasă. Bănuitul însă a declarat că după ce au servit vin au ieşit ambii afară şi 
s-au luat la ceartă, iar Ion Aniş a început să-l întindă de haine, atunci el i-a solicitat să plece 
acasă. Ion Aniş a declarat că Anatolii Filimon în seara de 19.10.2024 i-a aplicat două lovituri 
cu tăişul hârleţului, una în mâna dreapta, iar cealaltă în regiunea capului. Bănuitul a declarat 
că i-a aplicat lui Ion Aniş o singură lovitură în regiunea braţului. Partea vătămată Ion Aniş a 
menţionat că în seara de 19.10.2024 în timpul conflictului nu s-a lovit cu capul de poarta din 
gospodăria lui Anatolii Filimon. Anatolii Filimon a declarat că nu poate să confirme acest 
fapt, deoarece în ograda sa era întuneric, dar presupune că s-a lovit de poarta metalică. Ion 
Aniş a menţionat că nu ţine minte cine primul a iniţiat conflictul şi care a fost motivul 
deoarece era beat. Anatolii Filimon a menţionat că Ion Aniş îi făcea avansuri nepoatei sale 
Natalia Hmelniţchi, care locuieşte la o stână de oi din s. Sălcuţa Nouă, r-ul Căuşeni şi din 
acest fapt s-a iscat conflictul. /f.d. 69 - 70/.
Proces-verbal de cercetare la faţa locului din 19.10.2024 cu tabel ilustrativ al acţiunii 
procesuale. În cadrul acestei acţiuni procesuale a fost cercetat domiciliul lui Anatolii Filimon 
din *****, acţiune procesuală efectuată cu permisiunea acestuia. Gospodăria acestuia este 
îngrădită cu plasă metalică. Intrarea în gospodărie se efectuează printr-o poartă metalică de 
culoare cafenie. În curtea casei în partea dreaptă de la intrare se află casa de locuit, iar în 
partea stângă o construcţie auxiliară. De peretele exterior a construcției auxiliare în 
apropierea uşii de intrare în construcţie este rezemat un hârleţ şi o mătură. Partea metalică a 
hârleţului este de 20 cm lăţime şi 30 cm lungime, coada hârleţului este din lemn cu lungimea 
de 1,5 m. Pe lama hârleţului din stânga se observă spre vârful hârleţului o pată de culoare 
brună roşietică, asemănătoare cu o pată de sânge. în cadrul acestei acţiuni procesuale a fost 
ridicat hârleţul. /f.d. 8 - 9/.
Corpul delict: hârleţul ridicat în cadrul cercetării la faţa locului din domiciliul lui Anatolii 
Filimon la 19.10.2024. Corpul delict se află la păstrare în camera de păstrare a corpurilor 
delicte din cadrul IP Căuşeni. /f.d. 43 - 44/.
Raportul de expertiză medico-legală nr. 202430D0245 din 30.12.2024, din conţinutul 
acestui raport rezultă, că la studierea documentelor medicale pe numele Ion Aniş s-a 
constatat: plagă tăiată în regiunea frontală şi braţului pe dreapta, care fost produse în 
rezultatul acţiunii traumatice a unui obiect tăietor; fractura recentă denivelată cominutivă a 
osului frontal pe dreapta cu implicarea ambelor lamele cu proieminarea în creier a 
fragmentelor osoase, fractura peretelui lateral drept sinusului frontal cu hemosinus frontal şi 
maxilar drept, hematom subcutan fronto-temporal dreapta, care au fost produse în rezultatul 
acţiunii traumatice a unui obiect contondent dur cu suprafaţa de interacţiune limitată, posibil 
în timpul şi circumstanțele indicate, prezintă pericol pentru viaţă şi în baza acestui criteriu se 
califică ca vătămare  gravă a integrităţii corporale sau a sănătăţii. Regiunile anatomice unde 
sunt localizate leziunile corporale constatate sunt accesibile pentru mâna proprie, însă nu 
sunt caracteristice pentru autoprovocare. Ținînd cont de localizarea anatomică şi aspectul 
morfologic a leziunilor corporale depistate, producerea acestora în rezultatul căderii corpului 
din poziție verticală se exclude. Prezenţa leziunilor corporale în 2 regiuni anatomice denotă 
faptul că s-a acționat traumatic cel puţin de 2 ori în aceste regiuni, (regiunea frontală pe 
dreapta și la nivelul braţului drept). /f.d. 38 - 40/.
Analizând probele sus-indicate, instanţa de judecată consideră că, vina inculpatului este 
dovedită în afara oricărui dubiu rezonabil.
Astfel, instanța de judecată, în afara oricărui dubiu rezonabil, constată că, prin acţiunile 
sale intenţionate, Filimon Anatolii a comis infracţiunea prevăzută de art. 151 alin. (1) din 
Codul Penal, cu indicii calificativi: vătămarea intenţionată gravă a integrităţii corporale sau a 
sănătăţii, care este periculoasă pentru viaţă.
Conform art. 7 alin. (1) Codul Penal, La aplicarea legii penale se ţine cont de caracterul şi 
gradul prejudiciabil al infracţiunii săvîrşite, de persoana celui vinovat şi de circumstanţele 
cauzei care atenuează ori agravează răspunderea penală.
Conform art. 75 alin. (1) Codul Penal, Persoanei recunoscute vinovate de săvîrşirea unei 
infracţiuni i se aplică o pedeapsă echitabilă în limitele fixate în Partea specială a prezentului 
cod şi în strictă conformitate cu dispoziţiile Părţii generale a prezentului cod. La stabilirea 
categoriei şi termenului pedepsei, instanţa de judecată ţine cont de gravitatea infracţiunii 
săvîrşite, de motivul acesteia, de persoana celui vinovat, de circumstanţele cauzei care 
atenuează ori agravează răspunderea, de influenţa pedepsei aplicate asupra corectării şi 
reeducării vinovatului, precum şi de condiţiile de viaţă ale familiei acestuia.
Circumstanțe care atenuează răspunderea penală a inculpatului: căința sinceră, cît și 
imoralitatea acţiunilor victimei, dacă ele au provocat infracţiunea, care se probează prin: 
declaraţiile martorului Natalia Grigoreanu, care în cadrul urmăririi penale a dat declarații sub 
jurămînt și a comunicat că, partea vătămată Aniș Ion, fiind în stare de ebrietate alcoolică, i-a 
propus ei faţă de toţi să întreţină relaţii sexuale, iar ea l-a refuzat și inculpatul care îi este 
unchi a apărat-o, cît și prin declarațiile inculpatului date sub jurământ în cadrul judecării 
cauzei. 
Circumstanțe care agravează răspunderea penală a inculpatului: nu au fost stabilite.
Instanța de judecată conchide că, temeiuri de liberare de răspundere penală nu sunt.
Analizând personalitatea inculpatului, instanța de judecată constată că, la locul de trai se 
caracterizează pozitiv /f.d. 51/; nu se află la evidența medicului psihiatru sau narcolog /f.d. 
54/; nu are antecedente contravenționale /f.d. 55/; nu are antecedente penale /f.d. 56/.
Sancțiunea art. 151 alin. (1) din Codul Penal prevede pedeapsă sub formă de închisoare de 
la 5 la 10 ani.
Potrivit art. 80 1 alin. (1) Codul Penal, În cazul în care inculpatul a recunoscut săvârșirea 
faptelor indicate în rechizitoriu și a solicitat ca judecata să se facă pe baza probelor 
administrate în faza de urmărire penală, acesta beneficiază de reducerea cu o pătrime a 
limitelor de pedeapsă prevăzute în Partea specială a prezentului cod în cazul pedepsei cu 
amendă, cu muncă neremunerată în folosul comunității sau cu închisoare.
În conformitate cu art. 2 alin. (1), (2) Codul Penal, Legea penală apără, împotriva 
infracţiunilor, persoana, drepturile şi libertăţile acesteia, proprietatea, mediul înconjurător, 
orînduirea constituţională, suveranitatea, independenţa şi integritatea teritorială a Republicii 
Moldova, pacea şi securitatea omenirii, precum şi întreaga ordine de drept.
Legea penală are, de asemenea, drept scop prevenirea săvîrşirii de noi infracţiuni.
Instanţa remarcă că, pedeapsa este echitabilă cînd ea impune infractorului lipsuri şi 
restricţii ale drepturilor lui, proporţionale cu gravitatea infracţiunii săvîrşite şi este suficientă 
pentru restabilirea echităţii sociale, adică a drepturilor şi intereselor victimei, statului şi 
întregii societăţi, perturbate prin infracţiune. 
Pedeapsa este echitabilă şi atunci când este capabilă de a contribui la realizarea altor 
scopuri ale pedepsei penale, cum ar fi corectarea condamnatului şi prevenirea comiterii de 
noi infracțiuni atât de către condamnat, cât şi de alte persoane. 
Or, practica judiciară demonstrează că o pedeapsă prea blândă generează dispreţ faţă de ea 
şi nu este suficientă nici pentru corectarea infractorului şi nici pentru prevenirea săvârşirii de 
noi infracţiuni. 
De asemenea, o pedeapsă prea aspră generează apariţia unor sentimente de nedreptate, 
jignire, înrăire şi de neîncredere în lege, fapt ce poate duce la consecinţe contrare scopului 
urmărit. 
Instanța de judecată la stabilirea pedepsei, ține cont de gravitatea infracțiunii săvârșite, de 
motivul acesteia, de personalitatea celui vinovat, de circumstanțele cauzei care atenuează ori 
agravează răspunderea, precum şi scopul pedepsei aplicate asupra corectării şi reeducării 
vinovatului. 
Potrivit art. 61 alin. (1), (2) Codul Penal, Pedeapsa penală este o măsură de constrîngere 
statală şi un mijloc de corectare şi reeducare a condamnatului ce se aplică de instanţele de 
judecată, în numele legii, persoanelor care au săvîrşit infracţiuni, cauzînd anumite lipsuri şi 
restricţii drepturilor lor.
Pedeapsa are drept scop restabilirea echităţii sociale, corectarea şi resocializarea 
condamnatului, precum şi prevenirea săvîrşirii de noi infracţiuni atît din partea 
condamnaţilor, cît şi a altor persoane. Executarea pedepsei nu trebuie să cauzeze suferinţe 
fizice şi nici să înjosească demnitatea persoanei condamnate.
Cerința art. 75 alin. (1) Codul Penal de a aplica o pedeapsă echitabilă, constituie de fapt o 
cerință a principiului echității în dreptul penal, care obligă instanța să-i aplice infractorului o 
pedeapsă legală şi individualizată, capabilă de a restabili echitatea socială şi de a realiza 
celelalte scopuri ale pedepsei penale. 
Sub imperiul normelor enunţate, instanța de judecată atestă că, corectarea condamnaţilor, 
constă în extirparea mobilurilor negative din conştiinţa lor, mobiluri care au determinat 
săvârșirea infracţiunii. 
O pedeapsă inechitabilă poate fi doar un mijloc de reprimare cauzând noi suferinţe, 
corespunzător aceasta nu-şi poate atinge scopul de corectare şi reeducare, ci de generare a 
mobilurilor negative. Atingerea scopurilor pedepsei de corectare şi reeducare a infractorului, 
de prevenire a săvârșirii noilor infracţiuni, atât din partea condamnatului, cât şi din parte altor 
persoane, se realizează strict prin individualizarea ei. 
Executarea pedepsei nu trebuie să cauzeze suferinţe fizice şi nici să înjosească demnitatea 
persoanei condamnate. 
Conform Regulii nr. 6 din Recomandarea NR. R (92) 16 a Comitetului de miniștri către 
statele membre referitoare la regulile europene asupra sancțiunilor aplicate în comunitate 
(adoptată de Comitetul de Miniștri în 19 octombrie 1992, cu ocazia celei de a 482-a reuniune 
a Delegațiilor de Miniştri), potrivit căreia „natura şi durata sancțiunilor şi măsurilor aplicate 
în comunitate trebuie de asemenea să fie proporțională cu gravitatea infracţiunii pentru care 
un delincvent a fost condamnat sau o persoană este inculpată, decît să se ţină seama de 
situația personală”. 
Instanța de judecată constată că, pentru comiterea infracțiunii prevăzute de art. 151 alin. 
(1) din Codul Penal, legiuitorul nu a prevăzut o sancțiune de alternativă, ci doar pedeapsa cu 
închisoarea. 
Totodată, instanța de judecată conchide că, corectarea inculpatului este posibilă doar cu 
aplicarea pedepsei cu închisoarea, care va duce la restabilirea echilibrului social perturbat 
prin comiterea infracțiunii.
Reieșind din faptul că, cauza penală a fost examinată pe baza probelor administrate în 
faza de urmărire penală, instanța de judecată consideră necesar de a-i stabili inculpatului 
pedeapsă sub formă de închisoare, prevăzută de sancțiune, conform prevederilor art. 80 1 alin. 
(1) Codul Penal, cu reducerea cu o pătrime a limitelor de pedeapsă și anume: pedeapsă sub 
formă de închisoare pe un termen de 4 ani, cu ispășirea pedepsei în penitenciar de tip 
semiînchis.
În conformitate cu art. 90 alin. (1) Codul Penal, Dacă, la stabilirea pedepsei cu închisoare 
pe un termen de cel mult 5 ani pentru infracţiunile săvârșite cu intenţie şi de cel mult 7 ani 
pentru infracţiunile săvârșite din imprudență, instanţa de judecată, ținând cont de 
circumstanţele cauzei şi de persoana celui vinovat, va ajunge la concluzia că nu este raţional 
ca acesta să execute pedeapsa stabilită, ea poate dispune suspendarea condiţionată a 
executării pedepsei aplicate vinovatului, indicând numaidecât în hotărâre motivele 
condamnării cu suspendare condiţionată a executării pedepsei şi perioada de probaţiune sau, 
după caz, termenul de probă. În acest caz, instanţa de judecată dispune neexecutarea pedepsei 
aplicate dacă, în perioada de probaţiune sau, după caz, termenul de probă pe care l-a fixat, 
condamnatul nu va săvârși o nouă infracţiune şi, prin respectarea condiţiilor probaţiunii sau, 
după caz, a termenului de probă, va îndreptăţi încrederea ce i s-a acordat. Controlul asupra 
comportării celor condamnaţi cu suspendarea condiţionată a executării pedepsei îl 
exercită organele de probațiune, iar asupra comportării militarilor – comandamentul militar 
respectiv.
Aplicarea prevederilor art. 90 Codul Penal, adică suspendarea condiţionată a executării 
pedepsei, nu reprezintă o categorie aparte de pedeapsă, ci o măsură oferită condamnaților 
prin lege de a demonstra că infracţiunea comisă de ei, este un incident în viaţa acestora.
Aplicarea prevederilor art. 90 Codul Penal, suspendând condiţionat executarea pedepsei, 
este echitabilă, întrucât este capabilă de a contribui la realizarea scopurilor ale pedepsei 
penale, cum ar fi restabilirea echităţii sociale, corectarea condamnatului şi prevenirea 
săvârşirii de noi infracţiuni, atât de către condamnat, precum şi de alte persoane.
Instanța de judecată reține ca fiind relevant speței că, inculpatul și-a recunoscut vina sa, se 
căiește de cele comise, a conștientizat că acțiunile lui sunt ilegale și a manifestat 
comportament conștiincios după comiterea infracțiunii.
Instanța de judecată constată că, conform Confirmării nr. 393 din 03.12.2024 eliberate de 
către Primăria ***** urmează că, se confirmă că, cet. Filimon Anatolii locuiește în casa 
părintească, care se află în *****, ***** și locuiește cu soția bolnavă (la pat) /f.d. 53/.
Din Concluzia medicală din 05.02.2025 eliberată de Centrul de Sănătate Căinari urmează 
că, Filimon Lidia, a.n. ***** ***** 
În altă ordine de idei este relevant speței că, conform Caracteristicii nr. 378 din 
02.12.2025 eliberată de către Primăria ***** urmează că, cet. Filimon Anatolii este locuitor 
al *****, dar nu are viză de domiciliu în localitatea dată. La moment nu este angajat oficial 
în cîmpul muncii, prestează munci de ocazie. Are la întreținere pe fratele invalid – 
Filimon Valerii (cu amputația unui picior). Din partea locuitorilor careva petiții pe numele 
lui nu au parvenit. Familia se află la evidența serviciului de asistență socială.
Din înscrisurile menționate supra, se denotă cu certitudine că, inculpatul are la întreținere 
soția sa, care este țintuită la pat, cît și fratele său, care are un picior amputat și ultimii doi 
depind direct de inculpat, deoarece el îi întreține și îi îngrijește.
Instanța de judecată, ţinînd cont de circumstanţele cauzei şi de persoana celui vinovat, 
ajunge la concluzia că nu este raţional ca inculpatul să execute pedeapsa stabilită, de aceea 
dispune suspendarea condiţionată a executării pedepsei aplicate inculpatului pe o perioadă de 
probaţiune de 2 ani, cu stabilirea obligațiilor: să se prezinte la organul de probațiune la datele 
fixate de acesta; să anunțe în scris, în prealabil, despre schimbarea domiciliului sau orice 
deplasare care depășește 5 zile.
Procurorul a solicitat încasarea de la inculpat, în bugetul de stat, a cheltuielilor de judecată 
suportate pentru întocmirea raportului de constatare și de expertiză judiciară în sumă totală 
de 640 lei. 
Art. 229 alin. (1) CPP statuează că, Cheltuielile de judecată sunt suportate de condamnat 
sau de persoana în privința căreia urmărirea penală a fost încetată pe temei de nereabilitare 
ori sunt trecute în contul statului.
În conformitate cu art. 229 alin. (2) CPP, Instanţa de judecată poate obliga condamnatul să 
recupereze cheltuielile judiciare, cu excepţia sumelor plătite interpreţilor, traducătorilor, 
precum şi apărătorilor în cazul asigurării inculpatului cu avocat care acordă asistenţă juridică 
garantată de stat, atunci cînd aceasta o cer interesele justiţiei şi condamnatul nu dispune de 
mijloacele necesare. Achitarea cheltuielilor judiciare poate fi suportată şi de condamnatul 
care a fost eliberat de pedeapsă sau căruia i-a fost aplicată pedeapsă, precum şi de persoana 
în privinţa căreia urmărirea penală a fost încetată pe temeiuri de nereabilitare.
Art. 143 alin. (1) CPP statuează că, Expertiza se dispune şi se efectuează, în mod 
obligatoriu, pentru constatarea: 1) cauzei morţii; 2) gradului de gravitate şi a caracterului 
vătămărilor integrităţii corporale; 3) stării psihice şi fizice a bănuitului, învinuitului, 
inculpatului – în cazurile în care apar îndoieli cu privire la starea de responsabilitate sau la 
capacitatea lor de a-şi apăra de sine stătător drepturile şi interesele legitime în procesul penal; 
31) stării psihice şi fizice a persoanei în privinţa căreia se reclamă că s-au comis acte de 
tortură, tratamente inumane sau degradante; 4) vîrstei bănuitului, învinuitului, inculpatului 
sau părţii vătămate – în cazurile în care această circumstanţă are importanţă pentru cauza 
penală, iar documentele ce confirmă vîrsta lipsesc sau prezintă dubiu; 4 1) stării sănătății 
bănuitului, învinuitului sau inculpatului privat de libertate – în cazurile prezenței unor indici 
de îmbolnăvire de o boală gravă; 5) stării psihice sau fizice a părţii vătămate, martorului dacă 
apar îndoieli în privinţa capacităţii lor de a percepe just împrejurările ce au importanţă pentru 
cauza penală şi de a face declaraţii despre ele, dacă aceste declaraţii ulterior vor fi puse, în 
mod exclusiv sau în principal, în baza hotărîrii în cauza dată; 6) altor cazuri cînd prin alte 
probe nu poate fi stabilit adevărul în cauză. 
În temeiul modificărilor operate în Codul de Procedură Penală la data de 09.02.2018, a 
fost exclus alin. (2) al art. 143 CPP care prevedea ,,Plata expertizelor judiciare efectuate în 
cazurile prevăzute la alin. (1) se face din contul mijloacelor bugetului de stat.” 
Urmare a celor expuse, instanța de judecată conchide că, voința legiuitorului a fost 
îndreptată spre obligarea condamnatului de a achita cheltuielile de efectuare a expertizelor. 
Reieşind din prevederile legale sus-enunţate, raportate la situaţia de fapt, instanţa de 
judecată ajunge la concluzia de a încasa de la inculpat, în bugetul de stat, cheltuielile de 
judecată suportate pentru întocmirea raportului de constatare și de expertiză judiciară în sumă 
totală de 640 lei. 
În conformitate cu art. art. 384, 385, 389, 3641 CPP, art. 801 alin. (1) Codul Penal, instanța 
de judecată, 
h o t ă r ă ş t e:
Se recunoaște vinovat Filimon Anatolii de comiterea infracțiunii prevăzute de art. 151 
alin. (1) din Codul Penal, cu stabilirea pedepsei sub formă de închisoare pe un termen de 4 
(patru) ani, cu ispășirea pedepsei în penitenciar de tip semiînchis.
Conform art. 90 alin. (1) Codul Penal, se suspendă condiţionat executarea pedepsei sub 
formă de închisoare stabilită lui Filimon Anatolii pe o perioadă de probaţiune de 2 (doi) ani, 
cu stabilirea obligațiilor: să se prezinte la organul de probațiune la datele fixate de acesta; să 
anunțe în scris, în prealabil, despre schimbarea domiciliului sau orice deplasare care 
depășește 5 zile.
În scopul executării sentinței, se aplică în privința lui Filimon Anatolii măsura preventivă 
- obligarea de a nu părăsi țara, pînă la intrarea în vigoare a sentinței, apoi de revocat.         
Se încasează de la Filimon Anatolii, în bugetul de stat, cheltuielile de judecată suportate în 
sumă de 640 (șase sute patruzeci) lei.
Corpul delict: un hîrleț cu coadă din lemn și tăiș din metal, care se păstrează în camera de 
păstrare a corpurilor delicte a IP Căușeni, la intrarea sentinței în vigoare, de nimicit. 
Sentinţa poate fi atacată la Curtea de Apel Centru în termen de 15 zile, prin intermediul 
Judecătoriei Căușeni (sediul Central).
Preşedintele şedinţei,      
judecătorul                                                                              COLUN Svetlana
