Dosar nr. 4-25079700-05-4r-05092025   Judecătoria Cahul, sediul Vulcănești
Judecător: Camerzan-Rotaru Ludmila
Curtea de Apel Sus, sediul Cahul
D E C I Z I E
În numele Legii
12 decembrie 2025           municipiul 
Cahul
Completul de judecată al Curții de Apel Sud, sediul Cahul
în componența:
Președintelui completului, judecător: Vitalie Movilă, 
Judecătorii:        Evgheni Bancov, Andrei Scripcenco, 
judecând în lipsa părților, în ordine de recurs, recursul declarat de agentul constatator din 
cadrul Inspectoratului de Poliție Vulcănești, Vicol Emma împotriva hotărârii Judecătoriei Cahul, 
sediul Vulcănești din 06 august 2025, pronunțată în cauza contravențională, la contestația depusă 
de Posmac Nicolai împotriva procesului-verbal cu privire la contravenție seria/nr. MAI04 
169085 din 20 mai 2025, întocmit de agentul constatator din cadrul Inspectoratului de Poliție 
Vulcănești, în baza art. 365 5 din Codul contravențional, și deciziei de sancționare 
contravențională din aceeași dată,-
C O N S T A T Ă :
În fapt.
La data de 20 mai 2025, de către agentul constatator din cadrul Inspectoratului de Poliție 
Vulcănești, Vicol Emma a fost întocmit procesului-verbal cu privire la contravenție seria și 
numărul MAI04 169085, în privința lui Posmac Nicolai, în baza art. 365 5 Cod contravențional, 
pe faptul că, la data de 9 mai 2025, la ora 08.30 – 14.30 în parcul central al orașului Vulcănești, 
Posmac Nicolai a utilizat public, și anume – a afișat pe îmbrăcăminte o panglică colorată 
(bandă colorată negru-portocaliu), care, potrivit lit. b) art. 1 din Legea nr. 54/2003, reprezintă 
un simbol notoriu, utilizat ca act de agresiune militară, crime de război sau crime împotriva 
umanității, precum și pentru propaganda ori glorificarea acestor fapte. 
Fapta imputată lui Posmac Nicolai a fost calificată de către agentul constatator în baza 
art.3655 Cod contravențional.
Prin decizia agentului constatator, în privința lui Posmac Nicolai a fost aplicată o 
sancțiune, sub formă de amendă în mărime de 180 unități convenționale, echivalentul a sumei de 
9 000 lei.
Nefiind de acord cu procesul-verbal cu privire la contravenție și decizia de aplicare a 
sancțiunii contravenționale, la data de 03 iunie 2025, Posmac Nicolai a depus contestație. 
În motivarea contestației petiționarul Posmac Nicolai a indicat că, nu este de acord cu 
procesul-verbal cu privire la contravenție din 20 mai 2025, îl consideră neîntemeiat și care 
urmează a fi anulat. 
Menționează că, procesul-verbal cu privire la contravenție a fost întocmit cu încălcarea 
prevederilor art. 443 alin. (1) lit. d) și e) din Codul contravențional, ceea ce, în conformitate cu 
prevederile art. 445 din același cod, atrage nulitatea absolută a procesului-verbal respectiv, 
precum și confirmă lipsa faptei contravenționale. Din conținutul procesului-verbal cu privire la 
contravenție nu reiese clar care anume faptă ilicită a fost săvârșită de către acesta. La momentul 
actual, statul Republica Moldova, prin autoritățile sale oficiale nu recunoaște prin niciun act 
normativ care să reflecte o poziție oficială existența „actelor de agresiune militară, crimelor de 
război sau crimelor împotriva umanității” în regiunea apropiată. Prin urmare, aplicarea 
prevederilor art. 1 lit. b) din Legea cu privire la combaterea activității extremist, nu este 
autoconcludentă pentru formularea unei acuzații oficiale împotriva unei persoane în temeiul 
art.365⁵ Cod contravențional.
În sensului Legii nr. 100 din 22 decembrie 2017 „cu privire la actele normative”, 
interpretarea și aplicarea prevederilor legii materiale „Cu privire la combaterea activității 
extremiste” în partea ce ține de sintagmele „acte de agresiune militară, crime de război sau crime 
împotriva umanității” urmează să fie recunoscute în mod oficial pe teritoriul Republicii 
Moldova, în lipsa unei astfel de recunoașteri, aceste prevederi nu sunt aplicabile.
Dispoziția art.365⁵ Cod contravențional, presupune existența, în prezenta cauză 
contravențională, a unui cetățean-victimă, ale cărui drepturi și interese protejate de lege ar fi fost 
presupus încălcate. Potrivit procesului-verbal cu privire la contravenție întocmit pe numele său, 
victima lipsește în această cauză, fapt ce, în sine, atrage nulitatea procesului-verbal.
Contestatarul indică că, art. 1 lit. b) din Legea cu privire la contracararea activităţii 
extremiste, este stabilit că activităţii extremiste este etalarea, confecționarea, răspândirea, 
vânzarea, precum și deținerea în vederea difuzării publice. 
- atributelor ori simbolurilor general cunoscute ce sunt utilizate în contextul unor acțiuni 
de agresiune militară, crime de război sau crime împotriva umanității, precum și al propagandei 
sau glorificării acestor acțiuni;
- atributelor ori simbolurilor create prin stilizarea atributelor ori simbolurilor fasciste, 
național-socialiste (naziste), ale unei organizații extremiste, a altor atribute ori simboluri care au 
semnificație rasistă, șovinistă și/sau xenofobă sau a atributelor ori simbolurilor general cunoscute 
ce sunt utilizate în contextul unor acțiuni de agresiune militară, crime de război sau crime 
împotriva umanității, precum și al propagandei sau glorificării acestor acțiuni, și care pot fi 
confundate cu acestea.
Prin atribute și simboluri general cunoscute ce sunt utilizate în contextul unor acțiuni de 
agresiune militară, crime de război sau crime împotriva umanității, precum și al propagandei sau 
glorificării acestor acțiuni, se înțeleg drapelele, benzile și panglicile colorate/de conștientizare 
(banda bicoloră negru-portocaliu), emblemele (elemente grafice, litere sau cifre și combinații ale 
lor), insignele, uniformele, sloganurile, formulele de salut, precum și orice alte asemenea 
însemne utilizate de către participanții la acțiuni de agresiune militară, crime de război sau crime 
împotriva umanității, precum și de către persoane care, fără a fi participanți la acțiunile 
respective, contribuie la mediatizarea și propagarea în societate a unor idei de instigare, 
justificare, glorificare sau de absolvire de răspundere pentru acțiuni de agresiune militară, crime 
de război sau crime împotriva umanității. Caracterul general cunoscut al unor asemenea atribute 
și simboluri se reține doar în cazurile când atributele și simbolurile respective, precum și 
conotațiile specifice ale acestora sunt cunoscute în mod obiectiv publicului larg la nivel 
internațional și local. Nu constituie atribute și simboluri general cunoscute ce sunt utilizate în 
contextul unor acțiuni de agresiune militară, crime de război sau crime împotriva umanității, 
precum și al propagandei sau glorificării acestor acțiuni, benzile și panglicile care sunt parte 
componentă a însemnelor, a medaliilor și a ordinelor acordate persoanelor pentru participarea la 
cel de-al Doilea Război Mondial.
Totuși, norma legală menționată mai sus este lipsită de caracter concret, întrucât din 
conținutul acesteia nu rezultă în contextul cărui act de agresiune militară, crimă de război sau 
crimă împotriva umanității, precum și al propagandei ori glorificării acestor acțiuni, este 
percepută panglica „Sf. Gheorghe”. 
Este absolut neclar cine anume ar fi participanții la astfel de acte de agresiune, crime de 
război sau crime împotriva umanității în legătură cu utilizarea panglicii „Sf. Gheorghe”, în ce 
calitate și în ce scop este folosit acest atribut sau simbol.
În același timp, este de notorietate publică faptul că panglica „Sf. Gheorghe” (bandă 
bicoloră negru-portocaliu) reprezintă un element al distincțiilor militare ale Armatei Roșii și ale 
Armatei Sovietice, care a fost parte a forțelor victorioase în cel de-Al Doilea Război Mondial. 
Victoria Armatei Roșii și a aliaților acesteia în războiul menționat nu a fost niciodată 
recunoscută, prin vreun act juridic internațional, drept un act de agresiune militară, crimă de 
război sau crimă împotriva umanității. Prin urmare, un element al decorațiilor oficiale ale 
Uniunii Sovietice pentru înfrângerea regimului fascist, precum panglica „Sf. Gheorghe”, nu 
poate fi recunoscut ca atribut sau simbol utilizat în contextul actelor de agresiune militară, 
crimelor de război sau crimelor împotriva umanității. Acest element – panglica „Sf. Gheorghe” – 
este asociat de către majoritatea absolută a cetățenilor Republicii Moldova și ai UTA Găgăuzia 
cu Ziua Victoriei asupra fascismului și nu constituie un simbol sau o formă de propagandă a 
agresiunii.
Prin Hotărârea Curții Constituționale nr. 9 din 11 aprilie 2023, Curtea a declarat 
constituționale prevederile art.365⁵ Cod contravențional și prevederile art.1 din Legea privind 
combaterea activității extremiste, doar în măsura în care acestea sunt aplicabile exclusiv 
acțiunilor săvârșite cu scopul de a justifica sau glorifica agresiunea militară, crimele de război 
sau crimele împotriva umanității.
Susține că, nu a îndemnat pe nimeni la război, nu a făcut propagandă și nu a glorificat 
acte de agresiune militară sau crime de război. Singurul scop pe care l-a urmărit purtând această 
panglică a fost acela de a glorifica fapta eroică a soldatului sovietic în Marele Război pentru 
Apărarea Patriei împotriva Germaniei naziste, de a aduce un omagiu ostașului care, cu prețul 
propriei vieți, a salvat omenirea de fascism și a adus pacea.
Invocă că în acțiunile sale nu a existat și nu puteau exista nici un context legat de acte de 
agresiune militară, propagandă sau glorificare a agresiunilor militare ori a crimelor de război. 
Dimpotrivă, prin participarea la marș și depunerea de flori la monumentul Soldatului căzut în 
Marele Război pentru Apărarea Patriei – acesta și-a exprimat deschis condamnarea agresiunilor 
militare și a chemat oamenii la pace. În viziunea sa, panglica bicoloră „Sf. Gheorghe” sau 
„Panglica Gărzilor” este un simbol al Marii Victorii împotriva agresorilor războiului, și 
nicidecum un simbol al agresiunii.
Contestatarul indică că, la întocmirea procesului-verbal cu privire la contravenție, agentul 
constatator nu a ținut cont de legile în vigoare și hotărârea Curții Constituționale nr. 12 din 4 
iunie 2013.
Consideră că, încălcările expuse, prin cumulul lor, atrag nulitatea absolută a procesului-
verbal cu privire la contravenție.
În drept, contestatarul își întemeiază contestația în baza articolelor: 374 alin.(2), 440 
alin.(1), 381 alin.(4), 342 alin.(1) Cod contravențional și solicită anularea deciziei agentului 
constatator din 20 mai 2025, emisă în baza procesului-verbal seria MAI04 169085 întocmit în 
temeiul art. 365⁵ Cod contravențional, și adoptarea unei noi decizii prin care să se înceteze 
procedura contravențională în temeiul procesului-verbal menționat, din motivul lipsei faptei 
contravenționale.
Poziția instanței care a examinat contestația.
Prin hotărârea Judecătoriei Cahul, sediul Vulcănești din 06 august 2025, contestația 
depusă de Posmac Nicolai, împotriva procesului-verbal cu privire la contravenție seria și 
numărul MAI04 169085 din 20 mai 2025, privind săvârșirea contravenției prevăzute de art. 365 5 
Cod contravențional și deciziei de sancționare contravențională, s-a admis.
S-a anulat decizia de sancționare înserată în procesul-verbal cu privire la contravenție 
seria și numărul MAI04 169085 din 20 mai 2025 privind săvârșirea contravenției prevăzute de 
art. 365 5 Cod contravențional și s-a încetat procesul contravențional în privința lui Posmac 
Nicolai, din motiv că nu există fapta contravențională.
Solicitarea și argumentele recurentului.
La data de 29 august 2025 agentul constatator din cadrul Inspectoratului de Poliție 
Vulcănești, Vicol Emma a depus recurs împotriva hotărârii Judecătoriei Cahul, sediul Vulcănești 
din 06 august 2025, prin care a solicitat admiterea recursului, casarea hotărârii instanței de fond, 
cu pronunțarea unei noi hotărâri, prin care Posmac Nicolai să fie sancționat conform art. 365 5 
Cod contravențional.
În motivarea cererii de recurs a indicat că, hotărârea instanței de fond este ilegală și 
neîntemeiată, din următoarele motive.
Indică agentul constatator că, în cursul examinării materialului a fost stabilit că Posmac 
Nicolai, la data de 09.05.2025, aproximativ la ora 09:30, în timpul desfășurării mitingului dedicat 
sărbătoririi Zilei Victoriei, a încălcat prevederile Legii nr. 54/2003, prin purtarea panglicii „Sf. 
Gheorghe” (bandă bicoloră negru-portocalie). Acest material a fost disjuns și înregistrat în R-2 
sub nr. 405 din 13 mai 2025.
La audierea lui Posmac N. acesta a explicat că, la data de 09 mai 2025, aproximativ la ora 
09:30, a ieșit în oraș pentru a participa la marș și la depunerea de flori la Memorialul „Slava 
Eroilor”, situat pe strada Lenin din orașul Vulcănești. Pe îmbrăcămintea sa el a atașat panglica 
„Sf. Gheorghe” (bandă bicoloră negru-portocalie) și astfel s-a deplasat spre Memorial pentru 
depunerea florilor. De asemenea, Posmac N. a explicat că în fiecare an, la vizitarea Memorialului 
și depunerilor de flori, de ziua Victoriei, comemorat la 09 mai el atașează pe îmbrăcăminte 
panglica Sf. Gheorghe ca simbol al victoriei asupra fascismului.
De asemenea, Posmac N. a comunicat că știa că, la data de 20.04.2022, a fost publicată în 
Monitorul Oficial nr. 115–117 Legea nr. 212 „privind modificarea unor acte normative”, prin 
care a fost introdus art. 365 5 în Codul Contravențional al Republicii Moldova nr. 218 din 
24.10.2008. Acest articol prevede răspunderea persoanelor fizice sub formă de amendă de la 90 
(4500 lei) la 180 (9000 lei) de unități convenționale sau aplicarea sancțiunii sub formă de muncă 
neremunerată în folosul comunității de la 30 la 60 de ore; pentru persoanele cu funcție de 
răspundere – amendă de la 180 (9000 lei) la 360 (18000 lei) de unități convenționale; iar pentru 
persoanele juridice – amendă de la 360 (18000 lei) la 600 (30000 lei) de unități convenționale 
pentru fabricarea, comercializarea, distribuirea, deținerea în scop de distribuire și utilizarea 
publică a atributicii sau simbolicii notoriu folosite în contextul actelor de agresiune militară, 
crimelor de război ori crimelor împotriva umanității, precum și propaganda sau glorificarea 
acestor acțiuni.
În același act normativ (Monitorul Oficial nr. 115–117 din 20.04.2022, Legea nr. 212 
„privind modificarea unor acte normative”) se menționează că, în art. 1 al Legii nr. 54 din 
21.02.2003 „privind combaterea activității extremiste”, au fost introduse completări, conform 
cărora prin atributică sau simbolică notoriu utilizată în contextul actelor de agresiune militară, 
crimelor de război sau crimelor împotriva umanității, precum și al propagandei sau glorificării 
acestor acțiuni, se înțeleg: steagurile, panglicile și benzile colorate/informative (panglica bicoloră 
negru-portocalie), emblemele (elemente grafice, litere sau cifre și combinațiile acestora), 
insignele, uniformele, sloganurile, saluturile, precum și orice alte semne similare utilizate de 
participanții la acte de agresiune militară, crime de război sau crime împotriva omenirii, precum 
și de către persoanele care, fără a fi participanți la astfel de acțiuni, contribuie la răspândirea în 
spațiul informațional și la promovarea în societate a ideilor de instigare, justificare, glorificare 
sau exonerare de responsabilitate pentru acte de agresiune militară, crime de război sau crime 
împotriva umanității.
Posmac N. nu și-a recunoscut vinovăția, motivând că, prin intermediul mass-media, a 
aflat despre existența unei Hotărâri a Adunării Populare privind simbolurile sărbătorii „Ziua 
Victoriei în Marele Război pentru Apărarea Patriei”. La 09 mai 2022, pe teritoriul UTA 
Găgăuzia și în conformitate cu art. 12 din Legea Republicii Moldova privind statutul juridic 
special al Găgăuziei „Gagauz-Yeri” nr. 344/1994, precum și art. 51 din Codul Găgăuziei 
(Gagauz-Yeri) nr. 28/1998, purtarea panglicii Sf. Gheorghe era permisă. În temeiul acestui fapt, 
Posmac N.G. a purtat panglica Sf. Gheorghe.
La 06.08.2025, Judecătoria Cahul, sediul Vulcănești, a emis o hotărâre de încetare a 
procedurii contravenționale în baza art. 3655 CC RM în privința lui Posmac N., motivând că ar fi 
fost încălcate art. 443 CC RM și art. 445 CC RM, deși nu există circumstanțe care să excludă 
procedura contravențională.
Formularul procesului-verbal de contravenție, elaborat și emis de legiuitor, a fost 
completat în întregime de agentul constatator – al IP Vulcănești, agentul Vicol E.S.
Pornind de la cele expuse mai sus, consideră că judecătorul Judecătoriei Cahul, sediul 
Vulcănești, a emis o hotărâre neîntemeiată și ilegală.
Procedura de notificare a fost legal executată.
În corespundere cu prevederile art. 471 din Cod contravențional, „stipulează că, „(1) 
Recursul se judecă de un complet din 3 judecători, fără prezența părților. (2) Instanța de recurs 
fixează data examinării recursului și dispune să se comunice părților la proces despre aceasta, 
cu acordarea dreptului de depunere a referinței. (3) Dacă consideră cauza de un interes 
deosebit pentru jurisprudenţă, precum şi la cererea motivată a părţilor, instanţa de recurs poate 
dispune printr-o încheiere motivată fixarea şedinţei de judecată, cu citarea părţilor pentru 
prezentare la proces”.
Participanții au fost notificați despre data examinării cauzei și le-a fost oferit termen 
pentru depunerea referinței și pentru a opta cu privire la necesitatea administrării de noi probe. 
În termenul stabilit intimatul nu a fost depusă referință. 
Aprecierea instanței de recurs.
Verificând materialele cauzei contravenționale şi analizând în complex argumentele 
invocate în raport cu criticile formulate în recurs, Completul de judecată conclude asupra 
necesității respingerii recursului împotriva hotărârii Judecătoriei Cahul sediul Vulcănești din 06 
august 2025, ca fiind tardiv, din următoarele considerente.
Pentru a elucida aspectele abordate în cererea de recurs, Completul de judecată invocă 
legislația pertinentă cazului și motivele expuse mai jos.
Instanța de recurs menționează că, potrivit art. 6 din Convenția Europeană a Drepturilor 
Omului, se garantează justițiabilului dreptul la o hotărâre motivată sub aspectul instituirii 
obligațiilor instanței de judecată de a-și argumenta hotărârile adoptate din perspectiva unei 
analize ample a circumstanțelor cauzei. Îndatorirea de a motiva coerent și unitar hotărârea sub 
aspectul tuturor cererilor, fără a exista contradicții între motivare și dispozitiv, constituie o 
garanție pentru justițiabili, în fața eventualului arbitrariu judecătoresc, fiind unicul mijloc prin 
care se dă posibilitatea de a putea exercita un eficient control judiciar.
În conformitate cu art. 473 alin. (1) pct. 1) lit. a) Cod contravenţional, „după examinarea 
recursului, instanţa de recurs adoptă una dintre următoarele decizii: respinge recursul şi 
menţine hotărârea atacată dacă recursul este tardiv”.
Conform art. 468 alin. (1) Cod contravenţional, „recursul împotriva hotărîrii 
judecătoreşti contravenţionale se declară în termen de 15 zile de la data pronunțării hotărîrii 
judecătoreşti sau, pentru părțile care nu au fost prezente la şedința de judecare a cauzei 
contravenționale, de la data înmînării copiei de pe hotărîrea judecătorească, în condițiile 
art.463 alin.(1)”. 
Completul de judecată a constatat că, recursul înregistrat la Judecătoria Cahul, sediul 
Vulcănești la 29 august 2025, este depus cu încălcarea termenului. 
Instanța de recurs a constatat cu certitudine, că agentului constatator Vicol Emma a fost 
prezentă în ședința primei instanțe la examinarea cauzei pe 10 iulie 2025, fapt atestat în procesul-
verbal al ședinței de judecată (f.d. 30-31). La această ședință instanța a dispus întreruperea 
ședinței pentru deliberare pentru data de 06 august 2025, când va avea loc pronunțarea hotărârii 
judecătorești. Astfel, agentul constatator a cunoscut despre data pronunțării hotărârii, însă nu s-a 
prezentat la pronunțarea hotărârii. 
Conform art. 455 alin. (2) Cod contravențional, „prezența agentului constatator la 
ședința de judecare a cauzei contravenționale este obligatorie; (2 2) Înlocuirea agentului 
constatator se dispune de conducătorul autorităţii publice în care activează agentul 
constatator”. Participând la examinarea cauzei contravenționale și cunoscând despre data 
pronunțării hotărârii, agentul constatator, în cazul în care nu a avut posibilitate să fie prezent la 
pronunțarea hotărârii, urma să manifeste interes despre rezultatul examinării cauzei nemijlocit la 
Judecătoria Cahul, sediul Vulcănești sau pe portalul național al instanțelor de judecată. 
Judecătoria Cahul sediul Vulcănești la 06 august 2025 a expediat hotărârea la adresa 
agentului constatator, fiind recepționată la 15 august 2025. Mai mult, Portalul Naţional al 
Instanţelor de Judecată atestă faptul că instanţa de fond a publicat hotărârea la data de 18 august 
2025, iar agentul constatator, cunoscând despre caracterul public al hotărârilor judecătorești şi că 
acestea sunt publicate, nu a depus diligența necesară de a lua cunoștință cu hotărârea şi de a 
depune recursul în termen. 
Depunând recursul la 29 august 2025, agentul constatator a omis termenul de depunere a 
recursului, care a expirat la 21 august 2025. 
În cazul în care pentru exercitarea unui drept procesual este prevăzut un anumit termen, 
nerespectarea acestuia impune pierderea dreptului procesual şi nulitatea actului efectuat peste 
termen. Această prevedere legală are caracter de garanție procesuală, egală pentru toate părţile 
participante în proces, fiind impusă obligația îndeplinirii în termen a actelor procedurale, sub 
sancțiunea decăderii din acest drept procesual. 
Totodată, nu s-a solicitat repunerea în termen, expres prevăzută de art.469 alin.(1) Cod 
contravenţional: „recursul declarat cu omiterea termenului prevăzut de lege, dar nu mai tîrziu de 
15 zile de la începutul executării sancţiunii sau perceperii despăgubirii materiale, se consideră 
depus în termen dacă instanţa a constatat că întârzierea a fost determinată de motive întemeiate 
sau de neinformarea despre adoptarea hotărârii a participantului la proces, care nu a fost 
prezent la judecarea cauzei, nici la pronunțarea hotărârii asupra ei”, şi careva argumente 
plauzibile în justificarea omiterii acestui termen nu au fost aduse. 
Situația constatată denotă omiterea termenului prevăzut pentru declararea recursului, 
nefiind solicitată repunerea în termen a acestuia, și nici instanța de recurs nu constată vreo 
situație de fapt care ar determina repunerea în termenul de depunere a recursului. 
În aceste circumstanțe, Completul de judecată nu se va expune asupra motivelor invocate 
în recurs, ori, instanța nici nu purcede la examinarea fondului recursului declarat împotriva 
hotărârii Judecătoriei Cahul sediul Vulcănești din 06 august 2025, în contextul adoptării soluției 
de respingere a recursului ca depus peste termen, care nu implică o verificare în substanță a 
hotărârii atacate, întrucât instanța de recurs nu poate proceda la o verificare de fapt şi de drept a 
acesteia decât în cadrul unui recurs exercitat în mod legal. 
Stingerea dreptului la recurs constituie o sancțiune a neglijenței titularului acelui drept, 
care manifestând o pasivitate nejustificată, nu şi-a exercitat dreptul un timp îndelungat. 
Analizând situația per ansamblu, Completul de judecată consideră că în prezentul dosar 
garanțiile cu privire la un proces echitabil au fost respectate, atât din perspectiva dreptului intern, 
cât şi al dispozițiilor art.5 şi 6 din Convenţia Europeană a Drepturilor Omului.
Din cele enunțate mai sus, Completul de judecată consideră că recursul declarat de 
agentul constatator din cadrul Inspectoratului de Poliție Vulcănești, Vicol Emma, urmează a fi 
respins ca tardiv, cu menținerea hotărârii Judecătoriei Cahul, sediul Vulcănești din 06 august 
2025.
În baza celor expuse, potrivit prevederilor art. art.465-468, 470-472, 473 alin.(1) pct.1) 
lit. a), 474 Cod contravențional, Completul de judecată,-
D  E  C  I  D  E :
Se respinge ca fiind tardiv recursul declarat de agentul constatator din cadrul 
Inspectoratului de Poliție Vulcănești, Vicol Emma.
Se menține hotărârea Judecătoriei Cahul, sediul Vulcănești din 06 august 2025, 
pronunțată în cauza contravențională, la contestația depusă de Posmac Nicolai împotriva 
procesului-verbal cu privire la contravenție seria/nr.MAI04 169085 din 20 mai 2025, întocmit de 
agentul constatator din cadrul Inspectoratului de Poliție Vulcănești, în baza art. 365 5 din Codul 
contravențional, și deciziei de sancționare contravențională din aceeași dată.
Decizia este irevocabilă.
            Preşedintele completului, judecător:                      Vitalie Movilă
 
Judecătorii:     Evgheni Bancov
    Andrei Scripcenco