Dosar nr.5r-472/2025      
/4-25137402-38-5r-25092025/
Republica Moldova
Judecătoria Orhei sediul Rezina
 
Hotărâre
11.12.2025                                                                                                                                     
or.Rezina
Instanţa de judecată având în componenţă: 
Preşedintele şedinţei, judecătorul Igor Negreanu
Grefier Natalia Bernevec
În lipsa agentului constatator, a contravenientei Gheorghița Maria şi a avocatului ei Ina Perţu 
legal citaţi
a examinat în şedinţă judiciară publică contestaţia depusă la 18.09.2025 de către Gheorghiță 
Maria împotriva procesului verbal cu privire la contravenție nr.MAI06 572321 din 26.08.2025 
întocmit în baza art.471 alin.(1) din Codul contravențional.
Potrivit contestaţiei, la data de 10 aprilie 2025, în baza procesului-verbal contravenţional, 
agentul constatator ar fi stabilit că Gheorghiţa Maria ar fi comis contravenţia prevăzută de art. 
471 alin. (1) Cod contravenţional și, în baza acestui proces-verbal, i-a fost aplicată amendă în 
mărime de 25000 lei.
Cu procesul-verbal contravenţional Gheorghiţa Maria a făcut cunoştinţă de la executorul 
judecătoresc la data de 04.09.2025, când a primit scrisoare de la acesta cu informare despre 
amendă. Cu aceasta nu este de acord, îl consideră neîntemeiat, emis contrar prevederilor legale 
și cu încălcări ale normelor legale.
Conform art.5 din Codul Contravenţional al RM, nimeni nu poate fi declarat vinovat de 
săvârşirea unei contravenţii, nici supus sancţiunii contravenţionale decât în conformitate cu 
legea contravenţională. Interpretarea extensivă defavorabilă şi aplicarea prin analogie a legii 
contravenţionale sunt interzise.
Potrivit art.7 din Codul Contravenţional al RM, persoana poate fi sancţionată numai 
pentru contravenţia în a cărei privinţă este dovedită vinovăţia sa, cu respectarea normelor 
prezentului cod.
Reieşind din prevederile art.9 din Codul Contravenţional, la aplicarea legii 
contravenţionale se ţine cont de caracterul şi de gradul prejudiciabil al contravenţiei, de 
persoana făptuitorului şi de circumstanţele atenuante ori agravante.
Prin urmare, la emiterea deciziei asupra cauzei contravenţionale în speţă, agentul 
constatator urma să ţină cont de prevederile indicate mai sus.
Conform art.425 din Codul Contravenţional al RM, probele sunt elemente de fapt 
dobândite în modul stabilit de prezentul cod, care servesc la constatarea existenţei sau 
inexistenţei contravenţiei, la identificarea făptuitorului, la constatarea vinovăţiei şi la 
cunoaşterea altor circumstanţe importante pentru justa soluţionare a cauzei. În calitate de probe 
se admit elementele de fapt constatate prin intermediul următoarelor mijloace: procesul-verbal 
cu privire la contravenţie, procesul-verbal de ridicare a obiectelor şi documentelor, procesul-
verbal de percheziţie, procesul-verbal privind cercetarea la faţa locului, procesele-verbale 
privind alte acţiuni procesuale efectuate în conformitate cu prezentul cod, explicaţiile persoanei 
în a cărei privinţă a fost pornit proces contravenţional, declaraţiile victimei, ale martorilor, 
înscrisurile, înregistrările audio sau video, fotografiile, corpurile delicte, obiectele şi 
documentele ridicate, constatările tehnico-ştiinţifice şi medico-legale, raportul de expertiză.
Astfel, concluzionează că agentul constatator nu a examinat obiectiv materialul 
contravenţional şi nu a elucidat toate aspectele speţei şi nu a acumulat probe care ar fi 
demonstrat vinovăţia petentei.
Conform art.440 din Codul Contravenţional al RM, constatarea faptei contravenţionale 
înseamnă activitatea desfăşurată de agentul constatator de colectare şi administrare a probelor 
privind existenţa contravenţiei, de încheiere a procesului-verbal cu privire la contravenţie, de 
aplicare a sancţiunii contravenţionale sau de trimitere, după caz, a dosarului în instanţa de 
judecată sau în alt organ spre soluţionare.
Simpla indicare în procesul-verbal cu privire la contravenţie a articolului care prevede o 
sancţiune nu presupune şi nici nu demonstrează comiterea contravenţiei de către petent, iar 
lipsa probelor afectează în mod esenţial fondul cauzei.
Potrivit art.458 din Codul Contravenţional al RM, examinând cauza contravenţională, 
instanţa de judecată este obligată să determine: a) caracterul veridic al contravenţiei imputate; 
b) existenţa cauzelor care înlătură caracterul contravenţional al faptei; c) vinovăţia persoanei în 
a cărei privinţă a fost pornit procesul contravenţional; d) existenţa circumstanţelor atenuante 
şi/sau agravante; e) necesitatea sancţionării şi, după caz, caracterul sancţiunii 
contravenţionale; f) alte aspecte importante pentru soluţionarea justă a cauzei.
Conform art. 375 din Codul Contravenţional al RM – Prezumţia de nevinovăţie: (2) 
Nimeni nu este obligat să dovedească nevinovăţia sa. (3) Concluziile despre vinovăţia persoanei 
în săvârşirea contravenţiei nu pot fi întemeiate pe presupuneri. Toate dubiile în probarea 
învinuirii care nu pot fi înlăturate în condiţiile prezentului cod se interpretează în favoarea 
persoanei în a cărei privinţă a fost pornit proces contravenţional.
Articolul 461 din Codul Contravenţional al RM prevede că, în cazul în care, pe parcursul 
judecării cauzei, se constată vreunul dintre temeiurile prevăzute la art. 441 şi 445, instanţa 
urmează să înceteze procesul contravenţional.
Conform art. 460 din Codul Contravenţional al RM, instanţa de judecată hotărăşte asupra 
cauzei contravenţionale în camera de deliberare, pronunţându-se prin hotărâre asupra 
aspectelor factice şi juridice ale cauzei.
Respectarea drepturilor omului şi a libertăţilor fundamentale constituie însăşi esenţa unei 
societăţi democratice, iar obligaţia statului de a se conforma cu bună-credinţă obligaţiilor 
asumate constituie un principiu fundamental al răspunderii internaţionale a statelor.
Această obligaţie generală este impusă tuturor organelor de drept, care trebuie să se 
asigure că activitatea lor urmează să fie realizată în limitele şi în concordanţă cu legea 
fundamentală existentă, totodată, să asigure calitatea legislaţiei.
Urmare a celor menţionate mai sus, solicită admiterea integrală a contestaţii, anularea 
procesului verbal cu privire la contravenţie şi a deciziei de sancţionare din 10 aprilie 2024 cu 
încetarea procesului contravenţional în privinţa Gheorghiţa Maria în legătură cu lipsa faptei 
contravenţiei
În şedinţa de judecată, autoarea contestaţiei s-a prezentat la şedinţă împreună cu apărătorul 
său care, a solicitat termen pentru a face cunoştinţă cu dosarul iar după aceasta, contravenienta 
nu s-a prezentat, nu a invocat motivele neprezentării, nu a solicitat amânarea examinării cauzei 
sau examinarea în lipsă.
În şedinţă nu s-a prezentat nici avocatul contravenientei, Ina Perţu, care însă a depus o 
cerere de completare a contestației și a solicitat examinarea cauzei în lipsa ei şi a clientei sale.
În cererea de completare a contestației se menționează că prin procesul-verbal 
contravenţional nr. MAI06 572321 din 11.04.2025, agentul constatator al IP Rezina ar fi 
constatat vinovăţia cet. Gheorghiţa Maria în comiterea contravenţiei prevăzută de art.47 1 
alin.(1) din Codul Contravenţional al RM, aplicându-i sancţiune sub formă de amendă în 
mărime de 500 u.c, ce constituie suma de 25 000 lei.
Reieşind din procesul-verbal contestat, se indică că cet. Gheorghiţa Maria ar fi comis 
contravenţia prevăzută de art. 471 alin. (1) CC al RM.
Pentru stabilirea existenţei faptei contravenţionale, este necesar ca aceasta să întrunească 
toate elementele constitutive ale contravenţiei prevăzute de lege.
Articolul 47 1 alin. (1) Cod contravenţional prevede un scop special al acţiunii 
prejudiciabile – anume determinarea alegătorului să îşi exercite ori să nu îşi exercite drepturile 
electorale într-un anumit mod. Dacă acest scop nu este dovedit, fapta nu poate fi încadrată 
juridic în baza articolului menţionat. Mai mult, acest scop trebuie să existe încă din momentul 
comiterii faptei, nu ulterior.
Agentul constatator indică că petenta ar fi primit careva sume băneşti în scopul exercitării 
unor drepturi electorale, dar care sunt acele drepturi electorale, când urma să-şi exercite acele 
drepturi electorale, nu a indicat, or, dacă urmează petenta să-şi exercite careva drepturi 
electorale în anul 2025, atunci nu poate fi sancţionată anticipat, iar dacă şi-a exercitat careva 
drepturi anterior intrării în vigoare a art. 471 din Codul contravenţional, atunci a fost 
sancţionată în baza unei legi inexistente.
La caz, agentul constatator nu a demonstrat scopul presupus urmărit de către petentă, deşi 
îl invocă în fapta contravenţională.
Un alt element esenţial îl constituie obiectul contravenţiei, desemnat de legiuitor prin 
sintagma: bunuri, servicii, privilegii sau avantaje. În speţă, agentul constatator indică că petenta 
ar fi acceptat sau primit careva sume băneşti. Adică, nici agentul constatator nu cunoştea ce ar 
fi făcut petenta: acceptat sau primit.
Este important de reţinut că coruperea electorală pasivă este o contravenţie materială şi 
se consideră consumată din momentul acceptării sau primirii respectivei recompense, NU doar 
din momentul existenţei unor presupuneri sau suspiciuni.
Totodată, de la cine ar fi primit acele careva sume băneşti, agentul constatator la fel nu a 
indicat în fapta contravenţională.
În ceea ce priveşte latura subiectivă, contravenţia prevăzută de art. 47 1 este comisă cu 
intenţie directă, ceea ce înseamnă că trebuie dovedită voinţa expresă a petentei, în calitate de 
alegător, de a primi bunuri sau avantaje pentru a vota într-un anumit mod. Or, agentul 
constatator nu a prezentat dovezi care să confirme existenţa acestei intenţii directe în cazul 
Mariei Gheorghiţa.
În concluzie, nu există probe concludente, certe şi obiective care să confirme, dincolo de 
orice îndoială rezonabilă, că Gheorghiţa Maria ar fi primit sau acceptat mijloace băneşti sau alte 
avantaje materiale în scopul exercitării dreptului electoral într-un mod prestabilit.
Agentul constatator NU a demonstrat acceptarea mijloacelor băneşti şi scopul exercitării 
dreptului la vot, or dreptul la vot este liber, iar Gheorghiţa Maria nu trebuia să fie coruptă 
pentru a merge la vot.
Prin urmare, în lipsa elementelor constitutive ale contravenţiei şi a probelor 
corespunzătoare, instanţa de judecată urmează să dispună încetarea procesului contravenţional 
intentat împotriva cet. Gheorghiţa Maria.
Alte motive de anulare a procesului-verbal contestat sunt temeiuri de nulitate absolută şi 
anume:
întocmirea procesului-verbal în lipsa petentei, dar în prezenţa unui martor asistent, 
Martin Veronica, domiciliul căreia nu este clar scris şi niciun număr de contact al 
acesteia nu este indicat, fapt ce îngreunează identificarea persoanei şi contravine art. 
443 CC al RM;
perioada săvârşirii contravenţiei nu a fost constatată, se indică doar aprilie–octombrie; 
însă anume neidicarea datei şi nu a unei perioade, cum e scris în procesul-verbal, atrage 
nulitatea actului întocmit de agentul constatator.
Aceste circumstanţe duc la nulitatea procesului contestat, în conformitate cu prevederile 
art. 445 şi art. 443 Cod contravenţional.
Cu privire la înscrisurile anexate de către agentul constatator comunicăm următoarele:
Înscrisurile anexate la materialele cauzei de către agentul constatator nu conferă valoare 
probantă şi nici nu pot fi acceptate în calitate de probe, deoarece nu atestă o dovadă că 
contestatara a pretins sau acceptat mijloace băneşti; nu stabilesc niciun comportament electoral 
determinat de o pretinsă mituire; nu determină data exactă, locul concret, nici identitatea celui 
care ar fi oferit mijloacele, nici suma, nici contextul faptelor.
Înscrisurile anexate la materialele cauzei nu pot fi luate în considerare de către instanţă, 
în situaţia în care nu au fost obţinute legal.
Aceste înscrisuri contravin art. 425 din Codul Contravenţional şi nu pot fi acceptate ca 
probe în prezenta cauză contravenţională, or probele care să indice asupra comiterii 
contravenţiei urmează a fi dobândite în mod legal.
Deci, un alt temei de admiterea contestaţiei şi anularea procesului-verbal cu privire la 
contravenţie este faptul că actele anexate la materialele cauzei, care ar fi fost obţinute în cauza 
penală nr. 2023970322, nu pot fi acceptate ca probe în cauza contravenţională examinată, 
deoarece sunt date neadmise ca probe (art. 94 CPP alin. (1) pct. 4), 8)), deoarece nu există o 
autorizare conform prevederilor art. 136 alin. (7), 301 CPP pentru folosirea lor în prezenta 
cauză.
Respectarea prevederilor legale ce ţin de întocmirea procesului-verbal cu privire la 
contravenţie şi, respectiv, demonstrarea comiterii contravenţiei, se impune pentru a respecta 
dreptul contravenientului la un proces echitabil prevăzut de art. 6 CEDO, inclusiv pentru 
respectarea următoarelor prevederi legale din Codul contravenţional al RM:
1. Articolul 3. Acţiunea legii contravenţionale în timp, care prin alin. (1) stabileşte că 
caracterul contravenţional al faptei şi sancţiunea ei contravenţională se stabilesc de 
prezentul cod în vigoare la momentul săvârşirii faptei.
2. Articolul 5. Principiul legalităţii – (1) Nimeni nu poate fi declarat vinovat de săvârşirea 
unei contravenţii, nici supus sancţiunii contravenţionale decât în conformitate cu legea 
contravenţională. (2) Interpretarea extensivă defavorabilă şi aplicarea prin analogie a 
legii contravenţionale sunt interzise.
3. Articolul 7. Principiul dreptăţii – Persoana poate fi sancţionată numai pentru 
contravenţia în a cărei privinţă este dovedită vinovăţia sa, cu respectarea normelor 
prezentului cod.
Cu trimitere la prevederile art. 7 și art. 425 din Codul Contravenţional, concluzionăm că 
agentul constatator nu a examinat obiectiv materialul contravenţional şi nu a elucidat toate 
aspectele speţei şi nu a acumulat probe care ar fi demonstrat vinovăţia contestatarei.
Conform prevederilor art. 6 § 2 din Convenţia Europeană pentru Drepturile Omului, orice 
persoană acuzată de o infracţiune este prezumată nevinovată până atunci când vinovăţia sa va fi 
legal stabilită. Notăm faptul că tragerea la răspundere penală în lipsa motivelor verosimile de a 
bănui că persoana a săvârşit o abatere penală constituie o încălcare a Convenţiei.
Prezumpţia de nevinovăţie stă la baza tuturor garanţiilor procesuale legate de protecţia 
persoanei în procesul penal, inclusiv procesul contravenţional (reieşind din prevederile 
hotărârii CEDO în cauza Ziliberberg vs. Moldova).
Legea procesual-penală şi cea contravenţională (reieşind din prevederile hotărârii CEDO 
în cauza Ziliberberg vs. Moldova) stabilesc că răsturnarea prezumţiei nevinovăţiei sau 
concluziile despre vinovăţia persoanei privind săvârşirea infracţiunii nu pot fi întemeiate pe 
presupuneri. Toate dubiile în probarea învinuirii, care nu pot fi înlăturate legal, se interpretează 
în favoarea bănuitei. Această reglementare se încadrează în spiritul prezumţiei nevinovăţiei 
datorită faptului că pedepsirea oricărei persoane pentru o faptă penală se poate realiza doar în 
baza unor informaţii certe şi veridice despre vinovăţia ei, neadmiţându-se presupunerile sau 
probele afectate de incertitudine. Chiar în cazul aprecierii probelor, orice informaţie în baza 
căreia se pot trage două sau mai multe concluzii opuse (în sensul apărării sau acuzării) despre 
aceeaşi circumstanţă arată imposibilitatea punerii acesteia în baza unei sentinţe de vinovăţie.
Cu privire la practica CEDO despre prezumţia de nevinovăţie, în cauza Creangă c. 
României 2012, p. 88, Curtea reaminteşte că, la aprecierea mijloacelor de probă, ea reţine 
criteriul probei „dincolo de orice îndoială rezonabilă”.
Art.6 (2) CEDO „exprimă principiul prezumţiei nevinovăţiei. Acesta, inter alia, cere ca în 
exercitarea funcţiilor lor, membrii completului de judecată nu trebuie să aibă o idee 
preconcepută precum că inculpatul a comis infracţiunea de care se învinuieşte; sarcina probei 
fiind pe seama părţii acuzării, şi orice dubiu urmează să fie interpretat în folosul 
inculpatului...”. Justificarea aplicării acestui principiu are la bază ideea că pentru societate ar 
fi cu mult mai bine dacă o persoană vinovată ar fi achitată, decât dacă o persoană nevinovată ar 
fi condamnată. Sarcina probei este în seama acuzării, numai dacă aceasta are vreun motiv 
scuzabil; însă în cazul în care există dubii cu privire la vinovăţie, acestea urmează a fi 
interpretate în favoarea lui.
Prin urmare, reieşind din natura penală a contravenţiei stabilită prin cauza Ziliberberg vs. 
Moldova (01 mai 2005), în vederea asigurării unui proces echitabil conform exigenţelor 
instituite de art. 6 par. 2 CEDO, agentul constatator, prin prisma art. 440 alin. (1) Cod 
contravenţional al RM şi prin prisma cauzei Anuşca vs. Moldova (18 iulie 2010), urmează să 
exercite o investigaţie completă, nepărtinitoare şi obiectivă în vederea acumulării materialului 
probator suficient şi concludent pentru stabilirea circumstanţelor importante ale cauzei, 
determinarea existenţei faptei contravenţionale, încadrarea juridică a faptei contravenţionale şi 
administrarea probelor invocate în apărarea sa de către ultimul.
Ţinând cont de latura penală a cauzelor contravenţionale, invocă următoarele:
Potrivit jurisprudenţei CtEDO, procesul-verbal cu privire la contravenţie este un act de 
învinuire împotriva persoanei şi reprezintă o acuzaţie în materie penală, rigorile procesului 
penal fiind pe deplin aplicabile procesului contravenţional. Convenţia Europeană a Drepturilor 
Omului, în art. 6 par. 3, indică faptul că: orice acuzat are, în special, dreptul: a) să fie informat 
în termenul cel mai scurt, într-o limbă pe care o înţelege şi în mod amănunţit asupra naturii şi 
cauzei acuzaţiei aduse împotriva sa; b) să dispună de timpul şi de înlesnirile necesare pregătirii 
apărării sale. În jurisprudenţa sa constantă, CtEDO a reiterat importanţa clarităţii actului de 
învinuire pentru asigurarea respectării dreptului la apărare a celui acuzat; în caz contrar, va fi 
încălcat art. 6 par. 3 CEDO.
Importanţa predictibilităţii şi clarităţii învinuirii, ca parte componentă a dreptului la un 
proces echitabil în vederea asigurării dreptului la apărare, a fost recunoscută de CtEDO în 
multiple cauze adoptate: cauza Blok contra Ungariei; cauza Adrian Constantin împotriva 
României; cauza Pelissier şi Sassi împotriva Franţei; cauza Mattoccia împotriva Italiei; cauza 
Dallos împotriva Ungariei; cauza Kamasinski împotriva Austriei; cauza Escoubet împotriva 
Belgiei ş.a.
În conformitate cu art. 7 CPP al RM, (8) Hotărârile definitive ale Curţii Europene a 
Drepturilor Omului sunt obligatorii pentru organele de urmărire penală, procurori şi instanţele 
de judecată.
Învinuirea reflectată în procesul-verbal cu privire la contravenţie este abstractă, nu este 
clară, nu este predictibilă, motiv pentru care solicităm aplicarea directă a precedentelor CtEDO 
indicate supra, cu problematică similară, la judecarea prezentei cauze.
Activitatea defectuoasă a agentului constatator, în calitatea sa de acuzator, omisiunea 
gravă a organului constatator de a-i aduce contestatarei o învinuire clară, detaliată, predictibilă 
cu privire la pretinsa contravenţie comisă, nu poate fi reparată de instanţa de judecată, 
legiuitorul oferind instanţei soluţia de încetare a procesului contravenţional, reflectată în 
art.445 alin.1 Cod Contravenţional al RM.
Aprecierea probelor reprezintă un proces complex şi fundamental, având rolul decisiv în 
stabilirea adevărului şi pronunţarea unei hotărâri corecte; deci presupune evaluarea corectă a 
tuturor probelor administrate în dosar în vederea stabilirii faptelor.
Astfel, la aprecierea probelor, instanţa urmează să ţină cont de criteriile de apreciere a 
probelor, cum ar fi:
• Relevanţa (dacă proba este legată de fapta comisă);
• Autenticitatea (dacă proba este reală);
• Credibilitatea (dacă proba a fost obţinută şi se potriveşte cu alte probe);
• Convergenţa (dacă mai multe probe indică spre aceeaşi concluzie);
• Completitudinea (dacă ansamblul probelor oferă o imagine suficient de clară şi 
completă a faptei, fără lacune esenţiale).
Deci, aprecierea probelor este o sarcină de mare responsabilitate a instanţei, iar 
aprecierea probelor este decisivă pentru emiterea soluţiei.
Potrivit art. 458 din Codul Contravenţional al RM, examinând cauza contravenţională, 
instanţa de judecată este obligată să determine:
a) caracterul veridic al contravenţiei imputate;
b) existenţa cauzelor care înlătură caracterul contravenţional al faptei;
c) vinovăţia persoanei în a cărei privinţă a fost pornit procesul contravenţional;
d) existenţa circumstanţelor atenuante şi/sau agravante;
e) necesitatea sancţionării şi, după caz, caracterul sancţiunii contravenţionale;
f) alte aspecte importante pentru soluţionarea justă a cauzei.
Articolul 461 din Codul contravenţional al RM prevede că în cazul în care, pe parcursul 
judecării cauzei, se constată vreunul din temeiurile prevăzute la art. 441 şi 445, instanţa 
urmează să înceteze procesul contravenţional.
În speţă, nu a fost constatată vinovăţia cet. Gheorghiţa Maria, dar nici fapta 
contravenţională – timpul şi modalitatea de săvârşire a contravenţiei.
În circumstanţele expuse supra, constatăm că de către agentul constatator nu au fost 
stabilite circumstanţele importante pentru justa soluţionare a faptei contravenţionale şi anume 
comiterea faptei contravenţionale de către Gheorghiţa Maria, fapt ce contravine art. 443 Cod 
contravenţional.
Reieşind din cele menţionate mai sus, solicită admiterea contestaţiei pe motivele de fapt şi 
de drept invocate şi încetarea procesului contravenţional.
Nici agentul constatator nu s-a prezentat la şedinţa de judecată ci a înaintat o cerere prin 
care a solicitat examinarea cauzei în lipsa sa cu adoptarea unei decizii legale.
Tot el a mai depus şi o referinţă prin care menţionează că la data de 29.09.2025 la 
Judecătoria Orhei sediul Rezina str. Voluntarilor 3, a fost înregistrată contestaţia 
cet.Gheorghiță Maria în conformitate cu prevederile art. 448 alin. 1) din Codul Contravenţional 
al Republicii Moldova cu nr.218 din 24.10.2008, în privinţa procesului verbal cu privire la 
contravenţie cu nr. MAI06 572321 din data de 11.04.2025 prin care a fost recunoscut vinovat de 
săvîrşirea contravenţiei prevăzută la art.47 1 alin.(1) din Codul Contravenţional- „Coruperea 
electorală pasivă”, fiind sancţionată cu amendă în mărime de 500 unităţi convenţionale ce 
constituie 25.000 lei MDL (douăzeci şi cinci mii lei MDL).
Analizînd motivele invocate în contestaţia depusă de către contravenientul Chistol Aliona, 
consideră necesar de a dispune respingerea contestaţiei acestuia din următoarele considerente:
1. La 15 august 2023, de către Procuratura Anticorupţie, a fost pornită cauza penală 
înregistrată sub nr. 2023970322, în baza art 181 3 din Codul penal (finanţarea ilegală a 
partidelor politice, a grupurilor de iniţiativă, a concurenţilor electorali săvîrşită în proporţii 
mari) şi art. 243 alin (3) lit. a) şi b) Cod penal (spălarea de bani săvîrşita de un grup criminal 
organizat în proporţii deosebit de mari), pe faptul că într- o perioadă nestabilită de timp, dar nu 
mai tîrziu de luna iulie 2023, cet. Ilan Şor, a pus la cale un plan infracţional de sporire a 
influenţei sale politice asupra sistemului puterii de stat în Republica Moldova.
Astfel, pe întreg teritoriul ţării, existînd o schemă bine conturată, repartizată pe regiuni, 
raioane, şi localităţi de către Ilan Şor, precum şi alte persoane, sub paravanul diverselor partide 
politice, au fost desfăşurate activităţi infracţionale manifestate prin colectarea datelor cu 
caracter personal, ce asigură deschiderea conturilor bancare peste hotarele Republicii 
Moldova, precum şi suport informaţional privind instalarea aplicaţiei mobile de tip banking-
PSB, a băncii comerciale Promsvyazbank din Federaţia Rusă, prin intermediul căreia de către 
Ilan Şor cu contribuţia altor persoane s-au oferit şi daţi bani, inclusiv prin transferuri bancare 
susţinătorilor în vederea determinării exercitării într-un anumit mod a drepturilor electorale în 
cadrul alegerilor prezidenţiale şi a referendumului constituţional din 20 octombrie 2024 pentru 
susţinerea şi alegerea unui anumit concurent electoral, precum şi exteriorizarea unei anumite 
obţiuni în cadrul referendumului constituţional.
2. La 22.10.2024, prin încheierea judecătorului de instrucţie nr.13-7921/2024, a fost 
autorizată măsura specială de investigaţii colectarea de informaţii de la furnizorii de servicii de 
comunicaţii electronice privind aplicaţia mobilă cu identificatorul PSB pentru perioada 
01.01.2024-22.10.2024, de la operatorul SA „Moldtelecom” fiind reflectată informaţia relevantă 
examinării circumstanţelor cauzei, prin identificarea numerelor SIM unice, care au utilizat 
şi/sau utilizează sau au avut careva conexiuni cu aplicaţia mobilă cu identificatorul PSB, a 
Băncii Comerciale „Promsveazibank” din Federaţia Rusă, cu specificarea numărului de 
utilizatori şi SMS-uri primite în adresa sa din partea identificatorului „PSB”.
Astfel, la 08.04.2025, în secretariatul IP Şoldăneşti, a fost înregistrat Demersul parvenit 
din cadrul INSP al IGP cu nr. 34117/1-3598 din 07.04.2025, pe faptul acţiunilor unor persoane 
din raionul Şoldăneşti implicate în fapte de pretindere, acceptare sau primire, personal sau prin 
mijlocitor, de către un alegător a bunurilor, serviciilor, privilegilor sau avantajelor sub orce 
formă, în scopul exercitării sau al neexercitării unor drepturi electorale. Pe faptul dat, a fost 
pornită procedura contravenţională înregistrată cu nr. RAP01 431435 din 09.04.2025.
Din februarie 2022, ”Promsveazibank” este sub sancţiuni UE. Decizia UE 2014/145 cu 
modificări. Totodată, în conformitate cu Ordinului Ministerului Afacerilor Externe şi Integrării 
Europene nr.248-S-09 din 16.11.2023, cu privire la alinierea la măsuri restrictive internaţionale 
ale Uniunii Europene, Moldova a aderat la regimul de sancţiuni al UE împotriva Rusiei. 
Promsveazibank, este o bancă deţinută de statul rus care oferă sprijin financiar sectorului de 
apărare rus şi armatei ruse, răspunzătoare pentru desfăşurarea masivă a trupelor ruse de-a 
lungul frontierei cu Ucraina şi pentru prezenţa trupelor ruse în peninsula Crimeea.
Subsidar, menţionează faptul că contravenienta Gheorghiță Maria a primit 5 astfel de 
mesaje fapt prin ce este demonstrat prin informația furnizată de către companiile de telefonie 
mobilă din r.Moldova, (a anexat fișierul excel), și anume a numărului de telefon ,,*****” a 
operatorului SA Moldcell la fel înregistrat pe numele cet. Gheorghiță Maria.
Organul de constatare remarcă şi faptul că, contravenienta nu a prezentat careva probe în 
vederea susţinerii contestaţiei împotriva P/V cu privire la contravenţie cu nr. MAI06 572343 din 
09.04.2025, toate circumstanţele indicate de acesta sunt pur-declarative, or această poziţie a 
contravenientului este privită ca fiind o metodă de apărare în condiţiile în care la materialele 
cauzei există probe pertinente şi concludente care în ansamblu din punct de vedere al 
coroborării dovedesc săvârşirea faptei imputate, procesul verbal cu privire la contravenţie este 
un act juridic administrativ ce se bucură, datorită calităţii de reprezentant al statului a celui ce 
îl încheie, de o prezumţie de validitate şi temeinicie, prezumţie care este însă relativă şi care 
poate fi răsturnată prin administrarea probei contrarii.
În drept, în temeiul art. 440 alin. 1) Cod Contravenţional- „Procesul de constatare a faptei 
contravenţionale şi atribuţiile agentului constatator; (1) Constatarea faptei contravenţionale 
înseamnă activitatea, desfăşurată de agentul constatator, de colectare şi de administrare a 
probelor privind existenţa contravenţiei, deciziei privind examinarea contravenţiei în temeiul 
constatării agentului constatator sau procesului-verbal cu privire la contravenţie, de aplicare a 
sancţiunii contravenţionale sau de trimitere, a dosarului, după caz, funcţionarului abilitat să 
examineze cauza contravenţională, din cadrul autorităţii din care face parte agentul constatator, 
în instanţa de judecată sau în alt organ spre soluţionare.”
La fel, potrivit art 442 alin. 1) Cod Contravenţional- „Procesul-verbal cu privire la 
contravenţie; (1) Procesul-verbal cu privire la contravenţie este un act prin care se 
individualizează fapta ilicită şi se identifică făptuitorul. Procesul-verbal se încheie de agentul 
constatator pe baza constatărilor personale şi a probelor acumulate, în prezenţa făptuitorului 
sau în absenţa lui.”
Potrivit art.4471 alin.1) Cod Contravenţional „Examinarea cauzelor contravenţionale de 
către agentul constatator, autorităţile prevăzute la art. 393 alin. (1) lit.b)-d), după caz, se 
efectuează cu respectarea prevederilor capitolelor 1-VI din cartea a doua.”
Potrivit art 400 din acelaşi cod „Ministerul Afacerilor Interne”, contravenţiile prevăzute 
la art. 471 se constată şi se examinează de către poliţie.
În corespundere cu prevederile art 10 din Codul Contravenţional- „Constituie 
contravenţie fapta - acţiunea sau inacţiunea - ilicită, cu un grad de pericol social mai redus 
decît infracţiunea, săvîrşită cu vinovăţie, care atentează la valorile sociale ocrotite de lege, este 
prevăzută de prezentul cod şi este pasibilă de sancţiune contravenţională.”
Premergător, potrivit pct. 310 din Decizia de inadmisibilitate privind excepţiile de 
neconstituţionalitate a unor prevederi din articolul 471 din Codul contravenţional nr. 1 din 
21.01.2025, Curtea indică că sintagma „exercitarea sau neexercitarea unor drepturi 
electorale”, care nu ar prevedea un mecanism de verificare a modului în care persoana şi-a 
exercitat votul, Curtea menţionează că articolul 471 alin. (1) descrie doar fapta, nu şi urmarea 
prejudiciabilă. Altfel spus, contravenţia în discuţie este una formală şi nu obligă autorităţile să 
verifice dacă alegătorul a votat pentru candidatul sau pentru partidul politic care l-a corupt. 
Curtea consideră că existenţa unui astfel de mecanism ar contraveni caracterului secret al 
votului, garantat de articolul 38 din Constituţie, astfel fiind constatat că Curtea constată că 
dispoziţiile contestate nu afectează articolul 22 în coroborare cu articolele 1 alin.(3) şi 23 
alin.(2) din Constituţie, din perspectiva argumentelor invocate în sesizări.
Este remarcabil faptul că votul secret şi liber exprimat al alegătorilor constituie elementul 
de bază al alegerilor libere şi democratice şi al dreptului de vot. Coruperea alegătorilor sau 
vânzarea voturilor sunt incompatibile cu conceptul alegerii democratice şi printr-un vot liber 
exprimat de către cetăţeni a organelor reprezentative şi fraudează competiţia bazată pe idei şi 
pe programe politice desfăşurată între partidele politice şi între candidaţi (HCC nr. 25 din 28 
noiembrie 2024, § 102).
În acest sens, Declaraţia Universală a Drepturilor Omului, adoptată şi proclamată de 
Adunarea Generală a ONU, în art. 21 stipulează că „orice persoană are dreptul de a lua parte 
la conducerea treburilor publice ale ţării sale, fie direct, fie prin reprezentanţi liber aleşi; orice 
persoană are dreptul de acces egal la funcţiile publice din ţara sa; voinţa poporului trebuie să 
constituie baza puterii de stat; această voinţă trebuie să fie exprimată prin alegeri nefalsificate, 
care să aibă loc în mod periodic prin sufragiu universal, egal şi exprimat prin vot secret sau 
urmând o procedură echivalentă care să asigure libertatea votului”. 
Potrivit Constituţiei Republicii Moldova, art.2 „(1) Suveranitatea naţională aparţine 
poporului Republicii Moldova, care o exercită în mod direct şi prin organele sale reprezentative, 
în formele stabilite de Constituţie”. Art. 38 „(1) Voinţa poporului constituie baza puterii de stat. 
Această voinţă se exprimă prin alegeri libere, care au loc în mod periodic prin sufragiu 
universal, egal, direct, secret şi liber exprimat, iar principiile participării la alegeri sunt: - vot 
universal - cetăţenii Republicii Moldova pot alege şi pot fi aleşi fără deosebire de rasă, 
naţionalitate, origine etnică, limbă, religie, sex, opinie, apartenenţă politică, avere sau origine 
social; - vot egal - în cadrul oricărui scrutin, fiecare alegător are dreptul la un singur vot. 
Fiecare vot are putere juridică egală, - vot direct - alegătorul votează personal. Votarea în locul 
unei alte persoane este interzisă; -vot secret - votarea la alegeri şi/sau referendum este secretă, 
excluzându-se astfel posibilitatea influenţării voinţei alegătorului; - vot liber exprimat - nimeni 
nu este în drept să exercite presiuni asupra alegătorului pentru a-1 face să voteze sau să nu 
voteze, precum şi pentru a-1 împiedica să-şi exprime voinţa în mod independent.
Coruperea procesului electoral încalcă flagrant principiile date, mai ales a votului liber 
exprimat, afectează grav credibilitatea corectitudinii şi libertăţii desfăşurării alegerilor, 
subminând întreg sistemul democratic. La fel este de menţionat, că statul de drept este de 
neconceput fără respectarea drepturilor şi libertăţilor fundamentale ale omului, supremaţia legii 
şi un sistem democratic, care poate fi asigurat, în primul rând, prin organizarea, desfăşurarea şi 
totalizarea rezultatelor alegerilor în corespundere cu anumite standarde, principii democratice.
În această ordine de idei, agentul constatator a făcut dovada stării de fapt prin înscrisurile 
depuse la dosar care urmează a fi apreciate de instanţa de judecată ca probe pertinente şi 
concludente, încheierea procesului verbal cu privire la contravenţie şi adoptarea deciziei de 
sancţionare fiind una temeinică.
Solicită agentul constatator respingerea contestaţiei contraveninentei împotriva procesului 
verbal cu privire la contravenţie şi menţinerea deciziei agentului constatator de sancţionare a 
contravenientei.
Tot astfel, agentul constatator a invocat anexând la acea referinţă drept probe următoarele 
copii ale următoarelor înscrisuri:
-          Dispoziţia şefului IP Şoldăneşti  nr.34/50-22 din 09.04.2025 privind constituirea grupului 
de lucru pentru examinarea şi perfectarea proceselor verbale cu privire la contravenţie în 
baza art.471 din Codul contravenţional;
-          Raportul RAP01 431435 din 09.04.2025 privind înregistrarea contravenţiei;
-          Scrisoarea nr.34/17/1-3598 din 07.04.2025 a Inspectoratului Naţional de Securitate Publică 
de expediere a unor „materiale şi probe” către IP Şoldăneşti spre examinare potrivit art.47 1 
din Codul contravenţional;
-          Raport de analiză informaţional-criminală efectuat la 07.02.2025 în cauza penală 
nr.2023970322 conform elementelor constitutive ale infracţiunii prevăzute de art.181 3 şi 
art.243 alin.(3) lit.a) şi b) din Codul penal;
-          Scrisoarea procurorului anticorupţie Marcel Dumbravan nr.2283 din 21.03.2025;
-          Raportul  DIICSOP a INI către procurorul Cristina Carajeleascov;
-          Ordonanţa procurorului Cristina Carajeleascov din 19.11.2024 privind autorizarea măsurii 
speciale de investigaţie – identificarea abonatului sau a utilizatorului unei reţele de 
comunicaţii electronice;
-          Proces verbal privind consemnarea măsurii speciale de investigaţie din 09.12.2024;
-          Ordonanţa procurorului Cristina Carajeleascov din 11.12.2024 privind aprecierea 
pertinenţei rezultatelor măsurii speciale de investigaţie – colectarea informaţiei de la 
furnizorii de servicii de comunicaţii electronice;
-          Proces verbal privind consemnarea măsurii speciale de investigaţie din 06.11.2024 – 
colectarea informaţiei de la furnizorii de servicii de comunicaţii electronice;
-          Ordonanţa procurorului Cristina Carajeleascov din 22.10.2024 privind autorizarea măsurii 
speciale de investigaţie – colectarea informaţiei de la furnizorii de servicii de comunicaţii 
electronice;
-          Ordonanţa procurorului Cristina Carajeleascov din 08.11.2024 privind aprecierea 
pertinenţei rezultatelor măsurii speciale de investigaţie – colectarea informaţiei de la 
furnizorii de servicii de comunicaţii electronice;
-          Încheierea şi mandatul judecătorului de instrucţie Vladislav Negru nr.13-2237/2025 din 
01.04.2025 privind autorizarea folosirii datelor obţinute în urma măsurilor speciale de 
investigaţie din cauza penală nr.2023970322 în cauza contravenţională RAP01 433516;
-          Copia încheierii şi mandatului judecătorului de instrucţie Alina Gorceac nr.13-7920/2024 
din 22.10.2024 privind autorizarea măsurilor speciale de investigaţie în cauza penală nr. 
2023970322 colectarea informaţiei de la furnizorii de servicii de comunicaţii electronice;
-          Un proiect de ordin al MAEIE din 16.11.2023.
-          Încheierea şi mandatul judecătorului de instrucţie Vladislav Negru nr.13-2237/2025 din 
01.04.2025 privind autorizarea folosirii datelor obţinute în urma măsurilor speciale de 
investigaţie din cauza penală nr.2023970322 în cauza contravenţională RAP01 433516;
-          Două tabele cu numărul abonatului GSM şi alte date.
Examinând contestaţia, probele anexate, audiind opiniile participanţilor la proces, instanţa 
de judecată remarcă următoarele:
Articolul 471 alin.(1) din Codul contravenţional incriminează pretinderea, acceptarea sau 
primirea, personal sau prin mijlocitor, de către un alegător a bunurilor, serviciilor, privilegiilor 
sau avantajelor sub orice formă, care nu i se cuvin, pentru sine sau pentru o altă persoană, în 
scopul exercitării sau al neexercitării unor drepturi electorale în cadrul alegerilor, inclusiv al 
alegerilor regionale, dacă fapta nu constituie infracţiune.
Potrivit procesului verbal cu privire la contravenție nr.MAI06 572321 din 11.04.2025 
întocmit lui Gheorghița Maria, aceasta a acceptat și primit mai multe sume bănești prin aplicația 
cu idintificatorul PSB conectat la numărul personal contactat *****, pentru susținerea și 
îndeplinirea condițiilor înaintate de pretinsul blocpolitic Șansa cu votarea Nu la Referendumul 
republican constituțional din toamna anului 2024 și susținerea candidatului acestora.
Fapta lui Gheorghița Maria a fost calificată de către agentul constatator în baza art.47 1 
alin.(1) din Codul contravenţional iar prin decizia din aceeași dată în privinţa lui Gheorghița 
Maria a fost emisă decizie de aplicare în baza art.47 1 alin.(3) din Codul contravenţional a unei 
amenzi în sumă de 500 u.c.
Întâi de toate, instanţa de judecată atrage atenţia că în procesul verbal cu privire la 
contravenţie contravenientul a obiectat susţinând că nu recunoaşte vina şi nu este de acord cu 
acest proces verbal.
Instanţa de judecată menţionează că conform art.5 Cod Contravențional, nimeni nu poate fi 
declarat vinovat de săvîrşirea unei contravenţii, nici supus sancţiunii contravenţionale decît în 
conformitate cu legea contravenţională iar în conformitate cu cerinţele art.7 din Codul 
contravenţional, persoana poate fi sancţionată numai pentru contravenţia în a cărei privinţă este 
dovedită vinovăţia sa, cu respectarea normelor prezentului cod.
Instanţa de judecată consideră că este esenţial în cauzele contravenţionale unde probele 
lipsesc sau sunt vagi şi indirecte, mai cu seamă de a verifica respectarea procedurii, a evalua dacă 
procesul-verbal are valoare probantă autonomă (şi în ce măsură) şi dacă prin procedura aplicată 
faţă de persoana contravenientului se protejează dreptul la un proces echitabil.
În materia coruperii electorale, esențial nu este exclusiv sprijinul unui candidat sau partid 
formalmente înscris în alegeri, ci existența unui beneficiu material oferit pentru a influența 
comportamentul electoral al unei persoane.
Art.448 alin.(1) din Codul contravenţional permite contestarea procesului-verbal în 
instanţă, în această fază, instanţa examinează probele (nu doar procesul verbal cu privire la 
contravenţie) şi se poate cere de audiera martorilor sau administrarea altor probe după caz.
Jurisprudenţa naţională şi CEDO (ex. cauza Anghel contra României) impune că:
• Procesul-verbal are valoare de mijloc de probă, dar nu este suficient de unul singur pentru 
a proba fapta, mai ales dacă este contestat ferm.
• Dacă procesul-verbal este lipsit de susţinere probatorie (ex. fără martori, înregistrări, 
recunoaşteri, obiecte, circumstanţe clare etc.), atunci instanţa trebuie să dea câştig de cauză 
persoanei amendate.
În hotărârea pronunţată în cauza Salabiaku contra Franţei, Curtea a reţinut că prezumţiile 
sunt permise de Convenţie dar nu trebuie sa depăşească limitele rezonabile ţinând seama de 
gravitatea mizei și prezervând drepturile apărării.
În această ordine de idei, interpretând art.425 alin.(2) și 442 alin.(1) ale Codului 
contravențional, rezultă că procesul – verbal cu privire la contravenție nu face dovada cu privire 
la încadrarea în drept și situația faptică stabilită de agentul constatator, urmând a fi examinat în 
raport cu actele existente la dosar.
Reieșind din normele legale sus enunțate, dar şi analizând circumstanțele cauzei 
contravenționale, instanța de judecată remarcă faptul că agentul constatator nu a acumulat sau cel 
puţin – nu a prezentat instanţei de judecată probe suficiente şi verosimile întru susținerea 
acuzaţiei din actul de constatare și sancționării.
Tot aici, instanţa de judecată observă că deşi a înaintat unele copii ale unor înscrisuri în 
anexa referinţei depuse, agentul constatator nu a făcut referire la fiecare dintre acestea şi la rolul 
lor în demonstrarea vinovăţiei contravenientei.
Aşadar, cât priveşte valoarea procesului verbal cu privire la contravenţie ca mijloc de 
probă, instanţa de judecată face următoarea remarcă: sub aspectul temeiniciei procesului-verbal, 
forța probantă a proceselor verbale este lăsată la latitudinea fiecărui sistem de drept, putându-se 
reglementa importanța fiecărui mijloc de probă, însă instanța are obligația de a respecta 
caracterul echitabil al procedurii în ansamblu atunci când administrează și apreciază probatoriul 
(cauza Bosoni v. Franța, hotărârea din 7 septembrie 1999).
Totuşi, raportându-ne la legislaţia naţională, având în vedere prevederile art.425 din Codul 
contravenţional, (1) probele sînt elemente de fapt, dobîndite în modul stabilit de prezentul cod, 
care servesc la constatarea existenţei sau inexistenţei contravenţiei, la identificarea 
făptuitorului, la constatarea vinovăţiei şi la cunoaşterea altor circumstanţe importante pentru 
justa soluţionare a cauzei.
(2) În calitate de probe se admit elementele de fapt constatate prin intermediul 
următoarelor mijloace: procesul-verbal cu privire la contravenţie, procesul-verbal de ridicare a 
obiectelor şi documentelor, procesul-verbal de percheziţie, procesul-verbal privind cercetarea la 
faţa locului, procesele-verbale privind alte acţiuni procesuale efectuate în conformitate cu 
prezentul cod, explicaţiile persoanei în a cărei privinţă a fost pornit proces contravenţional, 
declaraţiile victimei, ale martorilor, înscrisurile, înregistrările audio sau video, fotografiile, 
corpurile delicte, obiectele şi documentele ridicate, constatările tehnico-ştiinţifice şi medico-
legale, raportul de expertiză. Probele pot fi dobândite, prelucrate, păstrate şi prezentate ca 
documentaţie pe suport de hârtie sau în formă electronică ori cu convertirea documentaţiei 
respective într-un format electronic uşor accesibil, inclusiv cu utilizarea semnăturii electronice 
simple.
Pe de altă parte, potrivit prevederilor art.443 din Codul contravenţional, procesul-verbal cu 
privire la contravenţie este un act prin care se individualizează fapta ilicită şi se identifică 
făptuitorul.
Prin urmare, s-ar induce ideea că procesul verbal cu privire la contravenţie este şi act prin 
care se individualizează fapta ilicită şi se identifică făptuitorul dar şi mijloc de probă care 
serveşte la constatarea vinovăţiei persoanei, ceea ce este inadmisibil.
Instanţa de judecată remarcă faptul că în ce priveşte procesul-verbal cu privire la 
contravenţie, este de înţeles că procesul-verbal cu privire la o anumită contravenţie nu poate 
servi prin sine probă a comiterii anume a aceleiaşi contravenţii. Procesul-verbal propriu-zis nu 
poate fi considerat ca probă, deoarece acesta „încununează” eforturile de administrare şi 
apreciere a probelor. Chiar art.425 al Codului contravenţional stabileşte că „în calitate de probe 
se admit elementele de fapt constatate prin intermediul următoarelor mijloace: „procesul-verbal 
cu privire la contravenţie...”. 
În acest sens, în opinia instanţei, procesul-verbal cu privire la contravenţie reprezintă un 
mijloc prin care se identifică finalitatea procesului de administrare şi evaluare a probelor. 
Totodată, în calitate de probă poate fi prezentat un alt proces-verbal cu privire la o altă 
contravenţie. Astfel, dacă o altă contravenţie comisă prin prisma actului final - procesul-verbal 
cu privire la contravenţie, confirmă o anumită împrejurare importantă pentru constatarea cauzei 
contravenţionale examinate, atunci acel proces-verbal cu privire la contravenţie ar putea servi 
drept probă a unui fapt deja constatat.
În atare condiţii, instanţa de judecată nu v-a considera însuşi procesul verbal cu 
privire la contravenţie contestat, ca şi mijloc de probă în acelaşi proces, ci ca un act prin 
care se individualizează fapta ilicită şi se identifică făptuitorul.
Implicit, instanţa de judecată nu se v-a referi la „valoarea probantă” a acestui act - 
procesul verbal cu privire la contravenţie.
Revenind la cel de-al doilea aspect al esenţei hotărârii CtEDO precitate (susţinerea 
probatorie), instanţa menţionează că fapta de la art.47 1 din Codul contravenţional este una gravă 
(cu caracter electoral şi social sensibil), deci trebuie dovedită temeinic - nu ajunge o simplă 
afirmaţie a agentului constatator.
În acest sens este elocventă şi jurisprudența CEDO în cauza Gurgurov vs Moldova 
(hotărîrea nr.7045/09 din 16.09.2009), unde Curtea a statuat, că autoritățile trebuie să depună 
întotdeauna eforturi serioase pentru a afla ce s-a întîmplat și nu trebuie să se bazeze pe concluzii 
pripite și nefondate pentru a înceta investigația sau să le pună la baza deciziei lor și să întreprindă 
toți pașii rezonabili și disponibili conform legii pentru a asigura probe cu privire la incident.
Astfel, instanţa de judecată consideră că dacă o persoană contestă procesul-verbal emis în 
temeiul art.47 1 din Codul contravenţional şi nu există alte probe în afară de procesul-verbal 
(contestat de către contravenient), instanţa trebuie să admită contestaţia şi să anuleze sancţiunea. 
Altfel, se încalcă grav dreptul la un proces echitabil şi prezumţia de nevinovăţie.
Legat de sursa informaţiei privind acceptarea mijloacelor băneşti de către contravenient, 
instanţa de judecată atestă că aceasta este invocată drept fiind raportul de analiză informaţional-
criminală efectuat la 07.02.2025 în cauza penală nr.2023970322 conform elementelor 
constitutive ale infracţiunii prevăzute de art.1813 şi art.243 alin.(3) lit.a) şi b) din Codul penal.
Totuşi, datele din acel raport, nu se referă expres/nemijlocit la persoana contravenientei şi 
nu reflectă date personale ale acestei persoane sau alte date care în alt mod ar identifica-o drept 
parte a investigaţiei.
În fine, nu este clar din care considerente agentul constatator consideră acest raport de 
analiză informaţional-criminală efectuat la 07.02.2025 în cauza penală nr.2023970322 conform 
elementelor constitutive ale infracţiunii prevăzute de art.181 3 şi art.243 alin.(3) lit.a) şi b) din 
Codul penal ca fiind probă, aşa cum prevederile art.425 alin.(2) din Codul contravenţional, 
prevede expres că în calitate de probe se admit elementele de fapt constatate prin intermediul 
următoarelor mijloace: 
-          procesul-verbal cu privire la contravenţie, 
-          procesul-verbal de ridicare a obiectelor şi documentelor, 
-          procesul-verbal de percheziţie, 
-          procesul-verbal privind cercetarea la faţa locului, 
-          procesele-verbale privind alte acţiuni procesuale efectuate în conformitate cu prezentul 
cod, 
-          explicaţiile persoanei în a cărei privinţă a fost pornit proces contravenţional, 
-          declaraţiile victimei, ale martorilor, 
-          înscrisurile, 
-          înregistrările audio sau video,
-          fotografiile, 
-          corpurile delicte, 
-          obiectele şi documentele ridicate, 
-          constatările tehnico-ştiinţifice şi medico-legale, 
-          raportul de expertiză.
Calificând acest raport ca şi înscris pentru a-l putea considera mijloc de probă în sensul 
articolului 425 din Codul contravenţional, instanţa de judecată atrage atenţia că el nu a fost 
administrat în cadrul procedurii contravenţionale de raport.
Pe de altă parte, el nu poate fi considerat probă nici prin prisma încheierilor judecătorului 
de instrucţie Vladislav Negru din 01.04.2025 privind autorizarea folosirii datelor obţinute în 
urma măsurilor speciale de investigaţie din cauza penală nr. 2023970322 în cauza 
contravenţională RAP01 433516 pornită în baza art.471 din Codul contravenţional şi mandatului 
corespunzător, aşa cum el nu constituie actul (proces verbal) prin care se consemnează 
măsurile speciale de investigaţie în corespundere cu prevederile art.136 din Codul de 
procedură penală.
Mai mult – raportul de analiză informaţional-criminală efectuat la 07.02.2025 în cauza 
penală nr.2023970322 conform elementelor constitutive ale infracţiunii prevăzute de art.181 3 şi 
art.243 alin.(3) lit.a) şi b) din Codul penal conţine menţiunea „a se utiliza doar în cadrul cauzei 
penale” iar prin încheierile judecătorului V. Negru din 01.04.2025 prin care s-a autorizat 
utilizarea probelor obţinute în cauza penală nr.2023970322 pornită conform elementelor 
constitutive ale infracţiunii prevăzute de art.181 3 şi art.243 alin.(3) lit.a) şi b) din Codul penal în 
cauza contravenţională RAP01 433516, s-au menţionat care date anume urmează a fi folosite, şi 
anume- altele decât acel raport de analiză informaţional criminală. 
Aşadar, raportul de analiză informaţional-criminală efectuat la 07.02.2025 în cauza penală 
nr.2023970322 nu s-a autorizat drept folosire în cadrul altei cauze, mai exact în cea 
contravenţională de faţă.
În concluzie, acest înscris, precum nici pretinsa probă ce derivă din acesta – tabelul-listă cu 
persoana şi numărul de SMS-uri primite, nu pot fi considerate drept probe admisibile 
administrate legal şi care ar putea fi puse la baza hotărârii.
În alt mod, legat de încheierile şi mandatele judecătorului V.Negru din 01.04.2025  
invocate drept mijloace de probă de către agentul constatator, instanţa de judecată atrage atenţia 
că prin aceste acte s-a autorizat utilizarea probelor obţinute în cauza penală nr.2023970322 
pornită conform elementelor constitutive ale infracţiunii prevăzute de art.181 3 şi art.243 alin.(3) 
lit.a) şi b) din Codul penal în cauza contravenţională RAP01 433516 pornită în baza art.47 1 din 
Codul contravenţional.
Instanţa de judecată în cadrul prezentului proces nu a identificat nici o conexiune între 
cauza contravenţională RAP01 433516 pornită în baza art.47 1 din Codul contravenţional cu 
cauza contravenţională în cadrul căreia persoana contravenientului a fost deferită justiţiei, cauza 
aflată în procedura organului de constatare al IP Şoldăneşti (înregistrată în baza raportului RAP 
431435) fiind alta decât RAP01 433516 pornită în baza art.471 din Codul contravenţional.
Tot astfel, instalarea unei aplicaţii care ar putea permite extragerea de bani nu înseamnă că 
a şi fost folosită în acest scop. Este o prezumţie, şi prezumţiile nu pot ţine loc de probatoriu 
efectiv (de exemplu, înregistrări bancare rapoarte tehnice, declaraţii etc.) care, în cazul de faţă nu 
a fost prezentat de către agentul constatator.
 În opinia instanţei de judecată, legat de acuzaţia adusă contravenientului, se specifică că 
acesta a acceptat şi primit sume băneşti.
Din conţinutul (textul) procesului verbal cu privire la contravenţie nu este clar cum anume 
şi în care circumstanţe el a acceptat şi a primit sume băneşti.
În context, agentul constatator nu a specificat nici ce fel de mijloace financiare ar fi 
acceptat şi primit contravenientul precum nici suma acestora în echivalent naţional la timpul 
săvârşirii faptei.
În mod aberant, agentul constatator incriminează contravenientei săvârşirea faptei de 
corupere pasivă, inclusiv în scopul „susţinerii candidatului acestora”. 
În primul rând, „Şansă” nu este bloc politic ci partid politic.
În al doilea rând şi implicit „Şansă” nu a fost admis în calitate de concurent electoral la nici 
un scrutin nici în septembrie 2024 şi nici ulterior.
În al treilea rând, la referendum, în sens electoral candidaţi nu-s, referendumul constituind 
de fapt o consultare a poporului la care se răspunde cu „Da” sau „Nu”.
În al patrulea rând, agentul constatator nu a indicat de la cine ar fi primit sau acceptat 
contravenienta acele mijloace financiare.
Or, aşa cum rigorile art.6 par.3 lit.a) din Convenţia europeană pentru apărarea drepturilor 
omului şi a libertăţilor fundamentale impun obligaţia statului în persoana acuzatorului de a 
informa persoana acuzată ... în cel mai scurt timp în limba pe care o înţelege şi în mod 
amănunţit cu privire la natura acuzaţiilor aduse, instanţa consideră că printr-o acuzaţie neclară, 
incertă, incompletă, confuză şi contradictorie, desconsiderarea prevederilor rigorilor art.6 par.3 
lit.a) din Convenţie dar şi art.443 alin.(1) lit.d) din Codul contravenţional, persoana 
contravenientei nu a beneficiat de un proces echitabil din partea agentului constatator.
Tot astfel, sunt cerute probe şi cu privire la acceptarea sau primirea banilor în scopul 
amintit.
Însă agentul constatator nu le-a prezentat.
Or, coruperea electorală (art.47 1 din Codul contravenţional) cere o acţiune concretă de 
primire, pretindere sau acceptare de mijloace băneşti, cu scopul determinat: influenţarea votului. 
Fără aceste elemente dovedite - nu doar presupuse - nu se poate aplica sancţiunea.
În concluzie, adăugarea unei liste şi a informaţiei despre o aplicaţie instalată nu este 
suficientă pentru a stabili vinovăţia contravenientului în lipsa altor probe clare şi individualizate.
Totodată, la dosar nu există o expertiză tehnică privind aplicaţia dată, nu există date 
bancare/financiare dacă s-a produs un transfer, nu există textul SMS-ului(lor) pretins primit(e) de 
către contravenient, nu există martori sau altă dovadă (tehnică, materială, testimonială) că 
persoana dată a extras bani sau a primit fonduri prin intermediul acelei aplicaţii.
Nu există nici date cu privire la constatarea în telefonul contravenientului a pretinsei 
aplicaţii PSB instalate în scopul invocat de agentul statului.
În opinia instanţei este important ca, în virtutea principiului respectării dreptului la un 
proces echitabil prevăzut de art.6 par.3 CEDO, sub aspectul legalităţii incriminării, acuzaţia 
formulată să conţină şi datele referitor la persoana/entitatea care a transmis mijloacele băneşti 
către făptuitor.
Or, la caz, asemenea circumstanţe deşi descrise în actul de acuzare întocmit de către 
agentului constatator – nu au fost probate.  
La dosar nu există nici o declaraţie de martor sau altă persoană care să susţină constatările 
înscrise în procesul-verbal.
Din materialele dosarului dar şi din relatările agentului constatator rezultă că nu a fost 
efectuată vreo cercetare la faţa locului sau verificare/expertiză tehnică a mijloacelor de 
comunicaţii, în sprijinul celor consemnate în procesul-verbal.
În consecinţă, nu este cert pe ce bază factuală a fost asociată persoana vizată cu presupusa 
listă a celor ce ar fi instalat aplicaţia de extragere a banilor.
Agentul constatator, supunând persoana răspunderii contravenţionale, nu a stabilit o 
legătură funcţională între aplicaţia menţionată la care face referire şi un comportament electoral 
concret (ex: vot cumpărat) al contravenientului. 
La dosar nu există vreo dovadă tehnică, materială, testimonială că persoana a pretins, a 
acceptat, a extras bani sau a primit fonduri prin intermediul acelei aplicaţii.
Mai mult, instanţei de judecată nu i s-a demonstrat are este conţinutul exact al aplicaţiei 
despre care face menţiune agentul constatator şi nici ce legătură are ea cu art.47 1 din Codul 
contravenţional.
Reieşind din caracterul contravenţiei, instanţa de judecată a urmărit să constate din 
argumentele şi probele agentului constatator ca şi persoană în rol de acuzator demonstratea în 
acţiunile contravenientului a existenţei intenţiei directe de a accepta, sau primi mită electorală 
sau de a-şi schimba opţiunea de vot, fapt care nu a avut loc.
Implicit, nu a fost posibil de stabilit nici un raport cauzal între presupusa ofertă/primire de 
bani şi comportamentul electoral concret al persoanei contravenientei.
Pe de altă parte, instanţa de judecată atrage atenţia că contravenienta nu a recunoscut fapta 
imputată.
În context, este de menţionat că deşi agentul constatator face referire la o altă procedură 
contravenţională, la dosar, nu au fost prezentate alte probe decât doar însuşi:
1. procesul verbal cu privire la contravenţie;
2. actele ce derivă din dosarul penal nr.2023970322 pornit conform elementelor constitutive 
ale infracţiunii prevăzute de art.1813 şi art.243 alin.(3) lit.a) şi b) din Codul penal.
Instanţa de judecată nu a fost lămurită nici cu privire la rolul proiectului de ordin al 
MAEIE anexat de către agentul constatator, aşa cum acesta nu conţine date pertinente cauzei, el 
nefiind o probă concludentă, pertinentă şi utilă. 
În lipsa unor dovezi directe şi concludente, instanţa de judecată consideră că procesul-
verbal nu întruneşte condiţiile de legalitate şi temeinicie factuală pentru sancţionare a persoanei, 
el neputând fi susţinut doar prin suspiciuni sau afirmaţii neprobate. 
Prevederile art.374 alin.(2 1) din Codul contravențional stipulează că procesul 
contravențional începe de drept din momentul sesizării sau al autosesizării agentului 
constatator privind săvârșirea contravenției.
Nu mai puţin important, procesului contravenţional se aplică în mod corespunzător 
prevederile Codului de procedură penală cu privire la mijloacele de probă şi la procedeele 
probatorii, cu excepţiile prevăzute de prezentul cod.
Astfel, în materie contravențională au fost recunoscute garanțiile procedurale specifice în 
materie penală în ceea ce privește dreptul la un proces echitabil, printre care și prezumția de 
nevinovăție, prevăzută de art.6 alin.(2) din Convenția Europeană a Drepturilor Omului. 
(Zilibergerg împotriva Moldovei (§ 35, din 01 februarie 2005), Angel împotriva României (§ 52, 
din 04 octombrie 2007) sau Ozturk împotriva Germaniei (din 21 februarie 1994). Această 
împrejurare fundamentează la nivel de principiu că, sarcina probei în procedura contravenționala 
desfășurata în fața instanței de judecata revine în primul rând organului constatator și, în 
condițiile în care acesta face dovada vinovăției, făptuitorul urmează să-și probeze nevinovăția.
Instanţa de judecată consideră inadmisibil plasarea sarcinii probării nevinovăţiei pe umerii 
însuşi persoanei acuzate. Or, în acţiunea penală/contravenţională, sarcina probei aparţine 
acuzatorului.
Regula actori incumbit probatio (sarcina probatoriului revine celui care reclamă, acuză) 
trebuie înţeleasă în procesul penal în sensul că obligaţia de a proba vinovăţia unei persoane 
revine aceluia care acuză (procuror, agent constatator sau persoană vătămată). Mai mult chiar, 
instanţa de judecată este obligată să lămurească sub toate aspectele cauza, pe bază de probe, 
administrate atât în dovedirea acuzării, cât şi în legătură cu aspectele care se ridică în apărarea 
inculpatului/contravenientului.
Astfel, conform dispoziţiilor art.100 alin.(1) din Codul de procedură penală, în baza 
principiului rolului activ al organului de urmărire penală şi al aflării adevărului în procesul penal, 
sarcina probatoriului revine organelor de urmărire penală, în special procurorului. Această 
sarcină, raportând-o la prevederile art.19 alin. (3) din Codul de procedură penală, este de fapt o 
obligaţie, deoarece organele de urmărire penală sânt obligate să strângă probele necesare pentru 
aflarea adevărului şi pentru lămurirea cauzei penale sub toate aspectele, în vederea justei 
soluţionări a acesteia. Organele de urmărire penală adună probe atât în favoarea, cât şi în 
defavoarea bănuitului sau învinuitului.
În mod similar, reieşind din prevederile art. 440 din Codul contravenţional, constatarea 
faptei contravenţionale înseamnă activitatea, desfăşurată de agentul constatator, de colectare şi 
de administrare a probelor privind existenţa contravenţiei, de încheiere a deciziei privind 
examinarea contravenţiei în temeiul constatării agentului constatator sau procesului-verbal cu 
privire la contravenţie, de aplicare a sancţiunii contravenţionale sau de trimitere, a dosarului, 
după caz, funcţionarului abilitat să examineze cauza contravenţională, din cadrul autorităţii din 
care face parte agentul constatator, în instanţa de judecată sau în alt organ spre soluţionare.
Procesul contravenţional se desfăşoară pe principii generale de drept contravenţional, în 
temeiul Constituţiei, al prezentului cod, al Codului de procedură penală, precum şi al normelor 
dreptului internaţional şi ale tratatelor internaţionale cu privire la drepturile şi libertăţile 
fundamentale ale omului la care Republica Moldova este parte.
Administrarea probelor trebuie să se bazeze pe anumite principii determinate de Convenţia 
Europeană pentru Drepturile Omului şi definitivate în jurisprudenţa Curţii Europene pentru 
Drepturile Omului. Aceste principii poartă denumirea de principii de procedură.
Sarcina probatoriului nu trebuie confundată cu propunerea de probe, care constă, în 
posibilitatea pe care o au în proces participanţii la proces, de a cere administrarea de probe, fapt 
reglementat în mod distinct şi pentru faza de judecată, când părţile pot propune administrarea de 
probe, scop în care este necesar să se arate faptele şi împrejurările ce urmează a fi dovedite, 
mijloacele prin care pot fi administrate aceste probe, locul unde se află aceste mijloace, iar în 
ceea ce priveşte martorii şi experţii, identitatea şi adresa lor.
Potrivit principiului dat, procurorul are obligaţia de a manifesta o deosebită grijă în privinţa 
administrării probelor în acuzare şi în apărare; superficialitatea în acuzare poate conduce la 
soluţii neconcordate adevărului în cauzele penale. în lipsa probelor de vinovăţie, bănuitul, 
învinuitul sau inculpatul nu este obligat să probeze nevinovăţia sa. 
De altfel şi art.381 din Codul contravenţional prin dispoziţiile alin.(4) instituie în sarcina 
agentului constatator obligaţia de a lua toate măsurile prevăzute de lege pentru cercetarea sub 
toate aspectele, completă şi obiectivă, a circumstanţelor cauzei, de a evidenţia atît 
circumstanţele care dovedesc vinovăţia persoanei, cît şi cele care dezvinovăţesc persoana în a 
cărei privinţă a fost pornit proces contravenţional, precum şi circumstanţele atenuante sau 
agravante.
Deci, cel ce afirmă este obligat să dovedească afirmaţia făcută (eiusincumbit probatio, qui 
dicit, non qui negat). Strâns legat de sarcina probei este şi dreptul făptuitorului de a nu se 
autoincrimina, prezumţia de nevinovăţie (garantată de art. 6 CEDO şi Constituţia Republicii 
Moldova) impunând ca orice faptă să fie dovedită dincolo de orice îndoială rezonabilă, chiar şi 
în procedura contravenţională.
Acest drept este consacrat şi prin dispoziţiile art.375 din Codul contravenţional (prezumţia 
de nevinovăţie) care prevede că persoana acuzată de săvîrşirea unei contravenţii se consideră 
nevinovată atîta timp cît vinovăţia sa nu este dovedită în modul prevăzut de prezentul cod. 
Nimeni nu este obligat să dovedească nevinovăţia sa. Concluziile despre vinovăţia persoanei în 
săvîrşirea contravenţiei nu pot fi întemeiate pe presupuneri. Toate dubiile în probarea învinuirii 
care nu pot fi înlăturate în condiţiile prezentului cod se interpretează în favoarea persoanei în a 
cărei privinţă a fost pornit proces contravenţional.
Prin aceasta se înţelege atât dreptul la tăcere reglementat în cadrul principiului fundamental 
al dreptului la apărare prin dispoziţiile Codului contravenţional şi în jurisprudenţa CEDO, cât şi 
dreptul de a nu se autoincrimina prin alte acte decât propria declaraţie, ambele constituind o 
garanţie a prezumţiei de nevinovăţie.
Principiul prezumţiei nevinovăţiei este de asemenea aplicabil în administrarea probelor.
În concluzie, la caz, contravenientul/făptuitorul beneficiază de prezumţia de nevinovăţie, 
nefiind obligat să îşi dovedească nevinovăţia, şi are dreptul de a nu contribui la propria acuzare.
Nu în ultimul rînd, instanţa subliniază că în corespundere cu practica Curţii Europene a 
Drepturilor Omului, contradictorialitatea procesului presupune posibilitatea părţilor în proces, 
civil sau penal, de a lua cunoştinţă cu toate probele sau observaţiile, anexate la dosar şi a le 
comenta iar în procesele judiciare unde se ciocnesc interesele private opuse, egalitatea părţilor 
presupune că fiecare parte trebuie să aibă posibilitatea rezonabilă de a-şi prezenta cazul, inclusiv 
probele, în condiţii în care nici una din părţi nu are o prioritate vădită. 
Actele procesuale cum ar fi: scrisoare de însoţire, rapoartele de înregistrare spre examinare 
ale pretinselor fapte de corupere electorală, ordonanţa de pornire a procesului contravenţional 
sau de formare a grupului de cercetare şi documentare, nu constituie probe deoarece ele nu 
demonstrează nimic din ce se incriminează persoanei supusă răspunderii. 
Tot astfel, nici copiile ordonanţelor, încheierilor şi mandatelor judecătoreşti anexate la 
proces, nu constituie în sine probe ci instrumente de acumulare a probelor (mijloace de probă).
Aceasta dearece proba este conţinutul/informaţia care demonstrează o stare de fapt iar 
mijlocul de probă este instrumentul prin intermediul căruia se administrează acea probă.
Altfel spus, încheierile de referinţă, ar putea fi eventual invocate doar în demonstrarea 
legalităţii administrării de probe dar nu pot constitui probe în sine.
De aceea, aceste documente, instanţa de judecată nu le consideră şi nici nu le acceptă în 
calitate de probe. 
Instanţa de judecată atrage atenţia că aşa cum susţine partea apărării, din dosar nu rezultă 
că persoana ar fi fost citată în mod legal la organul de constatare şi că i s-ar fi adus la cunoştinţă 
drepturile sale cu oferirea posibilităţii exercitării unei apărări efective şi eficiente.
Aceste fapte denotă odată în plus caracterul tendenţios al procedurii din partea agentului 
statului în raport cu persoana contravenientului.
Aşa, instanţa de judecată atestă caracterul vag al celor constatate de agentul constatator şi 
acuzaţiilor formulate faţă de persoana contravenientului în raport cu insuficienţa şi 
inadmisibilitatea probelor invocate de agentul constatator dar şi caracterul vicios al procedurii 
contravenţionale desfăşurată, prin nerespectarea drepturilor participanţilor la proces, mai exact – 
a drepturilor şi intereselor contravenientului.
Examinând cauza contravenţională, instanţa de judecată este obligată să determine 
caracterul veridic al contravenţiei imputate.
La caz, avînd în vedere lipsa unui ansamblu probatoriu suficient pertinent concludent şi util 
pentru constatarea faptei de corupere electorală pasivă, instanţa de judecată este în imposibilitate 
de a determina caracterul veridic al contravenţiei imputate contravenientului.
Potrivit prevederilor art.441 alin.(1) lit.a) din Codul contravenţional, procesul 
contravenţional nu poate fi pornit, iar dacă a fost pornit, nu poate fi efectuat şi va fi încetat în 
cazurile în care nu există faptul contravenţiei iar potrivit prevederilor art.461 din Codul 
contravenţional, în cazul în care, pe parcursul judecării cauzei, se constată unul din temeiurile 
prevăzute la art.441 sau 445 alin.(1), instanţa de judecată încetează procesul contravenţional.
Instanţa de judecată reiterează că soluţia încetării procesului contravenţional în temeiul 
art.461 coroborat cu art.441 lit.a) din Codul contravenţional are la bază nu viciile de formă ale 
procesului-verbal ci lipsa temeinică a faptului contravenţional imputat persoanei vizate. 
Este esenţial de menţionat că în prezenta cauză:
• nu există o probă directă care să ateste că persoana vizată a pretins, acceptat sau primit 
bunuri sau avantaje;
• nu a fost stabilit niciun comportament electoral concret determinat de o pretinsă mituire;
• nu a fost determinată data exactă, locul concret, nici identitatea celui care ar fi oferit 
mijloacele, nici suma, nici contextul faptelor; 
• nu există mijloace de probă prevăzute de art.425 alin.(2) din Codul contravenţional care 
să susţină cu un minim de certitudine acţiunile imputate: nu există declaraţii de martori, 
înregistrări audio-video, înscrisuri bancare, raport de expertiză tehnică, procese-verbale de 
cercetare la faţa locului etc.; 
• raportul de analiză informaţional-criminală invocat de agentul constatator nu se referă 
direct şi individualizat la persoana contravenientului, şi nici nu este un mijloc de probă 
administrat în condiţiile Codului contravenţional; 
• procesul-verbal contestat este doar o consemnare administrativă a acuzaţiei, care, în lipsa 
susţinerii probatorii, nu poate produce efecte juridice de constatare a vinovăţiei.
Instanţa subliniază că nu se bazează pe nulitatea formală a actului administrativ – procesul 
verbal cu privire la contravenţie, ci pe absenţa materială şi juridică a faptului contravenţional, 
ceea ce corespunde exigenţelor impuse de:
• art.6 din Convenţia Europeană a Drepturilor Omului (dreptul la un proces echitabil);
• art.375 Cod contravenţional (prezumţia de nevinovăţie şi standardul de probă dincolo de 
îndoiala rezonabilă, chiar şi în materie contravenţională);
• jurisprudenţa Curţii Europene a Drepturilor Omului (Anghel vs. România, Salabiaku vs. 
Franţa, Gurgurov vs. Moldova, Bosoni vs. Franţa), conform căreia sarcina probei revine statului 
şi nici un dubiu rezonabil nu poate conduce la sancţionarea persoanei acuzate.
Aşadar, soluţia nu este întemeiată pe o eroare de procedură, ci pe faptul că lipsesc 
elementele obiective şi subiective esenţiale ale unei fapte de corupere electorală pasivă: nu s-a 
demonstrat existenţa unei ofertări, unei acceptări, unei finalităţi electorale, nici măcar unei 
interacţiuni dovedite în scopul coruperii.
Prin urmare, procesul contravenţional nu poate continua, întrucât nu există faptă, iar 
temeiul încetării este material, nu formal. Soluţia instanţei se bazează pe principiile echităţii 
procesului, proporţionalităţii, legalităţii incriminării şi garanţiilor oferite de jurisprudenţa Curţii 
Constituţionale şi CEDO.
Reieşind din cele invocate în partea descriptivă a prezentei hotărâri, conducându-se de 
prevederile art.374, 394-395, 448, 452-458, 460 şi 462 din Codul contravenţional, instanţa de 
judecată admite contestația depusă la 18.09.2025 de către Gheorghiță Maria împotriva procesului 
verbal cu privire la contravenție nr.MAI06 572321 din 11.04.2025 întocmit în baza art.47 1 
alin.(1) din Codul contravențional şi încetează procesul contravenţional din motivul lipsei în 
acţiunile lui Gheorghiță Maria a faptului contravenţiei.
Hotărârea poate fi atacată cu recurs la Curtea de Apel Nord în termen de 15 zile prin 
intermediul Judecătoriei Orhei sediul Rezina.
Judecător 
Igor NEGREANU