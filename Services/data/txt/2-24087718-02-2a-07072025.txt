Prima instanță: Judecătoria Criuleni, sediul Dubăsari, judecător  Nicolae Chirilov
Dosarul nr. 2a-2403/25 
(2-24087718-02-2a-07072025)
D E C I Z I E
29 octombrie 2025                 mun. 
Chișinău
Colegiul civil, comercial și de contencios administrativ
al Curții de Apel Centru
În componența: 
Președintele completului, judecătorul                                                Valeriu Arhip
Judecătorii                                      Diana Corlăteanu şi  Nicolae Ghedrovici 
Grefier                                                                                            Gabriela Catrinesco
examinând, în şedinţă de judecată publică, cererea de apel declarată de avocatul Vasile 
Tripac, în interesele Marinei Pîntea, 
împotriva hotărârii Judecătoriei Criuleni, sediul Dubăsari  din 22 aprilie 2025, prin care s-a 
respins acțiunea inițială și s-a admis cererea reconvențională, 
în cauza civilă, la cererea de chemare în judecată, înaintată de  avocatul Vasile Tripac, în 
interesele Marinei Pîntea către Serghei Moșnoi, persoane interesate ATAS pentru r-nul Dubăsari 
și ATAS pentru r-nul Telenești privind determinarea domiciliului copiilor minori și modificarea 
pensiei pentru întreținerea copiilor minori și 
cererea reconvențională înaintată de Serghei Moșnoi către Marina Pîntea, persoane 
interesate ATAS pentru r-nul Telenești și ATAS pentru r-nul Dubăsari privind determinarea 
domiciliului copiilor minori,
a  c o n s t a t a t:
   Pretenţiile reclamantului:
La data de  7 august 2024 Marina Pîntea, prin intermediul avocatului Vasile Tripac, s-a 
adresat cu cerere de chemare în judecată către Serghei Moșnoi, persoane interesate A.T.A.S. 
pentru r-nul Dubăsari și A.T.A.S. pentru r-nul Telenești privind stabilirea domiciliului copiilor 
minori și modificarea cuantumului pensiei de întreținere.
În motivarea cererii s-a invocat faptul, că Serghei Moşnoi s-a aflat în concubinaj cu Marina 
Pîntea, începînd cu anul 2013-2018. Din relaţiile de concubinaj a reclamantei Marina Pîntea şi a 
pîrîtului Serghei Moşnoi, sau născut copiii: *****, a.n. ***** și *****i, a.n. *****.
Prin  hotărîrea Judecătoriei Criuleni, sediul Dubăsari din 12 iulie 2018, s-a hotărît încasarea 
din contul lui Serghei Moşnoi începînd din 15.03.2018 în beneficiul reclamantei Marina Pîntea, a 
pensiei de întreţinere a copiilor minori ***** şi *****i, în mărime de 759 lei lunar pentru fiecare 
copil pînă la atingerea majoratului.
 Ulterior, la 16.06.2020, ca rezultat al concubinajului cu un alt bărbat, reclamanta Marina 
Pîntea i-a născut pe Arina Pîntea şi Mădălina Pîntea, tatăl biologic al copiilor minori, nefiind 
indicat în certificatul de naştere a copiilor. 
La data de 15.07.2022, prin dispoziţia Primarului s. Oxentea, raionul Dubăsari, nr.42, copii 
minori au fost luaţi de la Marina Pîntea, cei mai mari *****, a.n. *****și *****i, a.n. ***** au 
fost trasmişi tatălui biologic Serghei Moşnoi, care locuieşte în satul Furtura, comuna Tîrşîţei, 
raionul Teleneşti, iar surorile Arina Pîntea şi Mădălina Pîntea, născute la 16.06.2020, au fost 
plasate la centru de plasament pentru copii, din s. Holercani, raionul Dubăsari.   
 Pe data de 27 iulie 2022, Primăria satului Oxentea, raionul Dubăsari, a depus cerere de 
chemare în judecată către Marina Pîntea, cu privire la decăderea din drepturile părinteşti asupra 
copiilor minori, care ulterior nu a fost susţinută de către Primăria s. Oxentea şi la 25 octombrie 
2023, prin încheierea Judecătoriei Criuleni, sediul Dubăsari, cererea a fost scoasă de pe rol. La 
momentul adoptării hotărîrii de scoaterea a cererei de pe rol, copii minori Arina Pîntea şi 
Mădălina Pîntea, a.n. 16.06.2020 erau revenite la domiciliul mamei biologice Marina Pîntea, 
unde dispun de condiţii normale de trai.
Prin Decizia Oficiului Teriorial Chişinău a fost desemnat, pentru a acorda asistenţă 
calificată juridică garantată de stat, beneficiarei Marina Pîntea, care în cadrul întrevederilor a 
solicitat depunerea către organele competente a cererei de chemare în judecată, privind stabilirea 
domiciliului copiilor minori, ***** a.n. *****şi *****i a.n. ***** cu mama biologică Marina 
Pîntea, fapte şi împrejurări care vor determina integrarea familiei, adică a tuturor fraţilor şi 
surorilor, avînd un scop binefic pentru binele şi intersele majore a copiilor minori. 
Marina Pîntea a mai informat, că nu are posibilitate de a se vedea cu copii minori aflaţi la 
tatăl biologic Serghei Pîntea, copii manifestă dorinţa de a locui cu mama. Din luna iulie 2022, 
cînd au fost stabilite circumstanţe ce au dictat necesitatea luării copiilor de la mama Marina 
Pîntea şi transmiterea lor tatălui biologic Serghei Moşnoi la domiciliul acestuia, au trecut doi ani 
de zile, între timp condițiile de trai şi comportamentul Marinei Pîntea în societate la locul de trai 
s-a schimbat spre bine, la locul de trai ultima se caracterizează pozitiv, la moment Marina Pîntea 
concubinează cu cet. Simion Ursu, fiind ajutată atît material, cît şi moral. Condiţiile de trai s-au 
schimbat şi sunt adecvate. Paralel cu cele menţionate mai sus, reclamanta Pîntea Marina, 
consideră necesar, odată cu pronunţarea hotărîrei judecătoreşti prin care să fie stabilit domiciliul 
copiilor minori cu mama, să fie reexaminat şi cuantumul pensiei de întreținere într-o sumă fixă 
de 759 lei, a copiilor minori *****, născută la *****şi *****i, născut la *****, stabilit prin 
hotărîrea Judecătoriei Criuleni, sediul Dubăsari din 12 iulie 2018. 
În acest context a susținut, că din momentul stabilirii cuantumului pensiei de întreţinere a 
copiilor minori în mărime de 759 lei lunar, a trecut mai mult timp, vîrsta copiilor minori 
respectiv a crescut, crescînd bineînţeles şi cheltuielele pentru întreţinerea creşterea şi educarea 
copiilor, scumpirea serviciilor pentru curent electric, gaze, apă şi canalizare, depăşind, suma 
anterior stabilită. Pîrîtul benevol nu doreşte să asigure întreţinerea datorată copilului cu 
suplinirea diferenţei cuantumului pensiei de întreţinere, stabilit de instanţa de judecată şi cel 
necesar pentru întreţinerea minimă al copilului, ultimul ignorînd totalmente hotîrîrea instanţei 
judecătoreşi din 12 iulie 2018. Coşul minimum de întreţinere a copiilor de vîrstele respective, 
conform datelor statistice a biroului naţional de statistică, constituie aproximativ 4000 lei. După 
cum s-a menţionat mai sus, reclamanta locuieşte cu copii minori la sat, suportând cheltuieli 
majore pentru întreţinerea lor, din care cauză, toate aceste împrejurări, dictează necesitatea 
adresării în instanţa de judecată cu o cerere, care ar impune, modificarea cuantumului pensiei de 
întreţienere a copiilor minori *****, a.n. *****şi *****i, a.n. ***** în sensul majorării în sumă 
de 2000 lei lunar.
Reclamanta solicită: stabilirea domiciliului copiilor minori: *****, a.n.*****și Moșnoi 
Sergiu, a.n. *****, cu mama Marina Pîntea; încasarea de la Serghei Moșnoi  în beneficiul 
Marinei Pîntea a pensiei de întreţinere a copiilor minori: - fiica: *****  și fiul: Moșnoi Sergiu în 
mărime a câte 2000 lei pentru fiecare copil pînă la atingerea majoratului.
La 6 martie 2025 Serghei Moșnoi a înaintat cerere reconvențională către Marina Pîntea, 
persoane interesate A.T.A.S. pentru r-nul Telenești și A.T.A.S. pentru r-nul Dubăsari privind 
determinarea domiciliului copiilor minori.
 În cererea reconvențională s-a indicat, că cu pîrîta a fost în relaţie de concubinaj și din 
această relaţie au doi copii: fiica *****, născută la data de *****şi *****i, născut la d ta de 
*****, care se află la întreţinerea sa. Din cauza neînţelegerilor ei s-au despărţit în anul 2018. Din 
anul 2018 el locuiește împreună cu copiii în satul Flutura, raionul Teleneşti. Pîrîta locuieşte în 
satul Oxintea. 
A susținut, că ell are toate condiţiile necesare pentru a întreţine copiii, nu poate sta 
indiferent de soarta copiilor săi, de aceia a hotărât să fie stabilit domiciliul copiilor cu el, va face 
tot posibilul ca copiilor să nu le lipsească nimic, le va crea condiţii normale de trai şi educaţie în 
continuare. Va contribui ca copiii să ţină legătura cu pîrîta să crească într-o atmosferă normală. A 
hotărît să depună această cerere cu scopul de a nu trauma psihologic copiii, deoarece el nu 
cunoaște care sunt planurile pe viitor ale pîrîtei. Nu dorește ca copiii să fie implicaţi în relaţiile 
sale şi a pîrîtei şi consideră necesar de-a stabili prin hotărîre judecătorească domiciliul copiilor cu 
el, deoarece vrea să evite orice implicare a pîrîtei şi a rudelor ei referitor la locul de trai a 
copiilor. El este conştient de faptul că pîrîta la fel are dreptul să comunice cu copiii, dar este 
necesar să fie stabilit domiciliul copiilor cu el aceasta este în interesul suprem al copiilor. El este 
căsătorit cu cet. Mariana Moşnoi din 20.03.2021 și împreună cresc copiii. Soţia lui a stabilit o 
legătură puternică cu copiii. Copiii sunt bolnavi de epilepsie el şi soţia Mariana Moşnoi fac tot 
posibilul ca să îngrijească copiii corespunzător conform prescripţiilor medicale, nu dorește ca să 
fie schimbată atmosfera interioară a copiilor. Pîrîta a vizitat copiii numai de două ori în această 
perioadă.
Solicită Serghei Moșnoi a stabili domiciliul copiilor minori comuni *****, născută la 
*****și  *****i, născut la *****, împreună cu dînsul, Serghei Moșnoi.
     Poziția instanței de fond:
    Prin hotărârea Judecătoriei Criuleni, sediul Dubăsari  din 22 aprilie 2025, s-a respins acțiunea 
înaintată de avocatul Vasile Tripac, în interesele Marinei Pîntea. S-a admis cererea 
reconvențională înaintată de Serghei Moșnoi, fiind determinat domiciliul copiilor minori comuni 
al părților:-fiicei *****, născută la *****și fiului *****i, născut la *****, împreună cu tata 
Moșnoi Serghei.
Solicitarea apelantului:
      Invocând dezacordul cu soluția primei instanțe, la 21 mai 2025 avocatul Vasile Tripac, în 
interesele Marinei Pîntea a depus cerere de apel împotriva hotărârii Judecătoriei Criuleni, sediul 
Dubăsari  din 22 aprilie 2025, solicitînd  casarea hotătîrii  și emitere unei noi hotărîri privind 
admiterea acțiunii înaintate de Marina Pîntea și respingerea acțiuniii reconvenționale înaintate de  
Serghi Moșnoi.
Argumentele părţilor: 
      În motivarea apelului s-a indicat, că din momentul stabilirii pensiei de întreținere pentru 
întreținerea copiilor minori, Serghei Moşnoi nu a achitat pensia de întreținere nici odată. 
Conform încheierii executorului judecătoresc, Liliana Zadarojniuc din 13.03.2025 restanța la 
plata pensiei de întreținere a lui Serghei Moşnoi pentru întreținerea copiilor constituie 123410,8 
lei. 
   Mai consideră apelanta, că la adoptarea hotărîrei instanţa de fond nu a ținut cont de atitudinea 
tatălui biologic Serghei Moşnoi la momentul cînd copіi erau mici, Pîntea Marina avea greutăţi şi 
probleme de sănătate pentru a creşte şi educa copii, ultimul nu a vizitat nici odată copii nu a 
achitat pensia de întreținere. 
      A menționat, că pîrîtul benevol nu dorește să asigure întreținerea datorată copilului cu 
suplinirea diferenței cuantumului pensiei de întreținere, stabilit de instanța de judecată şi cel 
necesar pentru întreținerea minimă al copilului, ultimul ignorând totalmente hotărârea instanței 
judecătorese din 12 iulie 2018. Coșul minimum de întreținere a copiilor de vârstele respective, 
conform datelor statistice a biroului național de statistică, constituie aproximativ 4000 lei.
A consemnat, că  apelanta locuiește cu copii minori la sat, suportând cheltuieli majore 
pentru întreținerea lor, din care cauză, toate aceste împrejurări, dictează necesitatea adresării în 
instanța de judecată cu o cerere, care ar impune, modificarea cuantumului pensiei de întreținere a 
copiilor minori *****, a.n. *****şi *****i, a.n. *****, în sensul majorării la suma de 2000 lei 
lunar. 
Apelanta mai consideră, că declarațiile copilului ***** depuse în cadrul ședinței de 
judecată din 30 ianuarie 2025 asupra subiectului cu cine dorește să locuiască din părinți, au fost 
depuse sub influența tatălui şi soției cu care la moment locuiește tatăl Serghei Moşnoi.
Pîntea Marina consideră că dispune de condiţii normale pentru creșterea copiilor minori.
  Termenul de declarare a apelului:
 În conformitate cu prevederile art. 362 alin. (1) din Codul de procedură civilă, termenul de 
declarare a apelului este de 30 de zile de la data pronunțării dispozitivului hotărârii, dacă legea 
nu prevede altfel.
În acest context, având în vedere că dispozitivul hotărârii Judecătoriei Criuleni, sediul 
Dubăsari a  fost pronunțat la  22 aprilie 2025, iar cererea de apel a fost depusă la  21 mai 2025, 
Colegiul judiciar constată că aceasta a fost declarată în termen.
Poziția părților în ședința de apel:
În ședința instanței de apel   apelanta  Marina Pîntea și reprezentantul acestuia, fiind citați 
legal, nu s-au prezentat în ședința instanței de apel. Urmare a acestui fapt și în corespundere cu 
prevederile art. 379 alin. (1) Cod de procedură civilă, Colegiul a dispus examinarea cauzei în 
lipsa acestora.
Intimatul Serghei Moșnoi în ședința instanței de apel a solicitat respingerea apelului și 
menținerea hotărîrii instanței de fond.
 Intimații persoane interesate ATAS pentru r-nul Dubăsari și ATAS pentru r-nul Telenești în 
ședința de judecată nu s-au prezentat, procedura de citare fiind legal îndeplinită.
Aprecierea instanței de apel:
 Analizând legalitatea și temeinicia hotărârii atacate, prin prisma argumentelor invocate de 
participanții la proces și a materialelor din dosar, Colegiul consideră apelul declarat drept 
neîntemeiat și care urmează a fi respins, din următoarele motive. 
 În conformitate cu art. 373 Cod de procedură civilă, instanţa de apel verifică, în limitele 
cererii de apel, ale referinţelor şi obiecţiilor înaintate, legalitatea şi temeinicia hotărîrii atacate în 
ceea ce priveşte constatarea circumstanţelor de fapt şi aplicarea legii în primă instanţă. În limitele 
apelului, instanţa de apel verifică circumstanţele şi raporturile juridice stabilite în hotărîrea 
primei instanţe, precum şi cele care nu au fost stabilite, dar care au importanţă pentru 
soluţionarea cauzei, apreciază probele din dosar şi cele prezentate suplimentar în instanţă de apel 
de către participanţii la proces. În cazul în care motivarea apelului nu cuprinde argumente sau 
dovezi noi, instanţa de apel se pronunţă în fond, numai în temeiul celor invocate în primă 
instanţă. Instanţa de apel este obligată să se pronunţe asupra tuturor motivelor invocate în apel. 
Apelantului nu i se poate crea în propria cale de atac o situaţie mai dificilă decît aceea din 
hotărîrea atacată cu apel, cu excepţia cazurilor cînd consimte şi cînd hotărîrea este atacată şi de 
alţi participanţi la proces. 
 Potrivit art. 385 alin. (1) lit. a) Cod de procedură civilă, instanța de apel, după ce judecă 
apelul, este în drept să respingă apelul și să mențină hotărârea primei instanțe.
În conformitate cu prevederile art. 118 alin. (1) Cod de procedură civilă, fiecare parte trebuie 
să dovedească circumstanțele pe care le invocă drept temei al pretențiilor şi obiecțiilor sale.
Potrivit art. 121 Cod de procedură civilă, instanța judecătorească reține spre examinare şi 
cercetare numai probele pertinente care confirmă, combat ori pun la îndoială concluziile 
referitoare la existența sau inexistența de circumstanțe, importante pentru soluționarea justă a 
cazului, iar în temeiul art. 122 alin. (1) Cod de procedură civilă, circumstanțele care, conform 
legii, trebuie confirmate prin anumite mijloace de probațiune nu pot fi dovedite cu nici un fel de 
alte mijloace probante. 
Conform art. 130 Cod de procedură civilă, instanţa judecătorească apreciază probele după 
intima ei convingere, bazată pe cercetarea multiaspectuală, completă, nepărtinitoare şi 
nemijlocită a tuturor probelor din dosar în ansamblu şi interconexiunea lor, călăuzindu-se de 
lege. Nici un fel de probe nu au pentru instanţa judecătorească o forţă probantă prestabilită fără 
aprecierea lor. Fiecare probă se apreciază de instanţă privitor la pertinenţa, admisibilitatea, 
veridicitatea ei, iar toate probele în ansamblu, privitor la legătura lor reciprocă şi suficienţa 
pentru soluţionarea cauzei.
Astfel, prevederile legale enunţate în mod expres obligă instanţa de apel să verifice 
circumstanţele şi raporturile juridice stabilite în hotărârea primei instanţe, precum şi cele care nu 
au fost stabilite şi este obligată să se pronunţe asupra tuturor motivelor invocate în apel.
În temeiul art.58 alin.(1) din Codul familiei, părinții au drepturi și obligații egale față de 
copii, indiferent de faptul dacă copiii sânt născuți în căsătorie sau în afara ei, dacă locuiesc 
împreună cu părinții sau separat. 
Potrivit prevederilor art.63 alin.(1)-(5) din Codul familiei, (1) În cazul cînd părinţii 
locuiesc separat, domiciliul copilului care nu a atins vîrsta de 14 ani se determină prin acordul 
părinţilor.
(11) În cazul în care părinţii locuiesc separat, copilul care a atins vârsta de 14 ani alege cu care 
dintre părinţi vrea să locuiască. Dacă acesta refuză să aleagă cu care părinte vrea să locuiască, 
domiciliul copilului se stabileşte prin acordul părinţilor.(2) Dacă lipseşte acordul părinţilor cu 
privire la stabilirea domiciliului copilului, iar copilul care a împlinit vârsta de 14 ani refuză să 
aleagă cu care părinte vrea să locuiască, domiciliul minorului se stabileşte de către instanţa de 
judecată, ţinând cont de interesele şi opinia copilului, în conformitate cu vârsta şi gradul său de 
maturitate. În acest caz, instanţa judecătorească va lua în considerare ataşamentul copilului faţă 
de fiecare dintre părinţi, faţă de fraţi şi surori, vîrsta copilului, calităţile morale ale părinţilor, 
relaţiile existente între fiecare părinte şi copil, posibilităţile părinţilor de a crea condiţii adecvate 
pentru educaţia şi dezvoltarea copilului (îndeletnicirile şi regimul de lucru, condiţiile de trai 
etc.)(3) La determinarea domiciliului copilului minor, instanţa judecătoreasă va cere şi avizul 
autorităţii tutelare teritoriale în a cărei rază teritorială se află domiciliul fiecăruia dintre părinţi, 
care va conţine, după caz, şi informaţia disponibilă privind actele de violenţă în această familie şi 
persoana agresorului familial.(4) În cazul în care lipseşte acordul părinţilor cu privire la stabilirea 
domiciliului copilului, până la stabilirea acestuia de către instanţa de judecată, domiciliul 
copilului este considerat domiciliul părintelui cu care acesta locuieşte permanent.(5) În cazul 
indicat la alin.(4), părintele care locuieşte separat de copil are dreptul să petreacă timpul cu 
copilul la domiciliul său, dacă aceasta nu contravine interesului superior al copilului, luându-se 
în consideraţie vârsta copilului, proximitatea domiciliului părintelui care locuieşte separat, 
frecventarea studiilor/participarea la activităţi extraşcolare, conform unui program stabilit de 
autoritatea tutelară teritorială.
În temeiul art. 110 Codul familiei, în cazul în care starea materială sau familială a uneia 
dintre părţi s-a schimbat, instanţa judecătorească, luînd în considerare şi alte circumstanțe 
importante ale părţilor, este în drept, la cererea oricăreia dintre ele, să modifice cuantumul 
pensiei de întreţinere sau să-l scutească pe debitorul întreținerii de plata acesteia. Colegiul 
judiciar reține faptul că, starea materială reprezintă situaţia socioeconomică a persoanei (părinte), 
determinantă pentru întreţinerea unei vieţi decente pasibile stabilirii în rezultatul identificării 
tuturor bunurilor imobile şi mobile deţinute în proprietate, a veniturilor obţinute din activităţi 
generatoare de profit, precum şi a factorilor ce influenţează nemijlocit aspectul economic al 
persoanei. De dreptul de a solicita modificarea cuantumului pensiei de întreţinere pot beneficia, 
în egală măsură, ambii părinţi, în dependenţă de starea materială şi familială a acestora, fiind 
suficientă în acest sens, întrunirea cel puţin a uneia din aceste ipoteze, însă schimbarea situaţiilor 
specificate nu trebuie să fie formală, ci esenţială, sarcina aprecierii respective aparținând în 
exclusivitate instanţei competente să o examineze. Totodată, instanţele de judecată urmează a 
ţine cont de principiul interesului superior al copilului, consacrat la art. 9 din Convenţia cu 
privire la drepturile copilului, la care Republica Moldova este parte, de menţinerea echilibrului 
drepturilor copiilor al ambilor părinţi care nu se află în relaţie de căsătorie, precum şi de 
proporționalitatea cuantumului pensiei de întreţinere pentru fiecare copil în parte. Mai mult ca 
atât, modificarea (micşorarea sau majorarea) cuantumului pensiei de întreţinere nu trebuie să 
favorizeze interesele copilului în detrimentul altuia, mărimea acesteia trebuie să fie una 
rezonabilă şi echitabilă, determinată în exclusivitate de instanţa de judecată, a cărei discreţie 
decizională nu trebuie să depăşească cadrul legal pertinent.
În temeiul art.9 alin.(1) și (2) CPC, instanței judecătorești îi revine un rol diriguitor în 
organizarea și desfășurarea procesului, ale cărui limite și al cărui conținut sânt stabilite de 
prezentul cod și de alte legi. 
Din probatoriul administrat în speță Colegiul a stabilit, că Marina Pîntea, locuitoare a 
s.Oxentea, r-l Dubăsari şi Serghei Moşnoi, locuitor al s.Flutura, r-l Teleneşti au trăit în 
concubinaj și în perioada concubinajului s-au născut copiii, *****, a.n. *****şi *****i, a.n. 
*****. După despărțirea concubinilor, copiii au rămas să locuiască cu mama lor, Marina Pîntea 
în s. Oxentea, r-l Dubăsari. 
La 16.06.2020, ca rezultat al concubinajului cu un alt bărbat, reclamanta Marina Pîntea a 
mai născut doi copii, Arina Pîntea şi Mădălina Pîntea, tatăl biologic al copiilor minori, nefiind 
indicat în certificatul de naştere a copiilor. Din cauza modului de viață a lui Marina Pîntea, la 
data de 15.07.2022, prin dispoziţia Primarului s. Oxentea, r-l Dubăsari, copii minori au fost luaţi 
de la Marina Pîntea. 
La fel se reține, că copiii *****, a.n. 28.1.2014 și *****i, a.n. ***** au fost transmiși 
tatălui biologic Serghei Moşnoi, care locuieşte în s. Furtura, comuna Tîrşîţei, r-l Teleneşti, iar 
surorile Arina Pîntea şi Mădălina,Pîntea născute la 16.06.2020, au fost plasate la centru de 
plasament pentru copii, din s. Holercani, r-l Dubăsari. Serghei Moşnoi, domiciliat în s. Flutura, r-
l Teleneşti, la moment locuieşte împreună cu copiii minori *****, *****i şi actuala soţie. 
Prin cererea de chemare în judecată, reclamanta Marina Pîntea a solicitat să fie stabilit 
domiciliul copiilor minori Moşnoi Evelina și Moşnoi Sergiu, cu mama, care are cu viza de 
domiciliu în satul Oxentea, raionul Dubăsari. 
Pîrîtul Serghei Moșnoi, prin cerere reconvențională a solicitat ca copii să fie lăsați în 
continuare să locuiască cu dânsul în s.Flutura, r-l Teleneşti și să fie determinat domiciliul 
copiilor minori *****, născută la *****și *****i, născut la *****, împreună cu tata Serghei 
Moșnoi.
Fiind investită cu judecarea cauzei în fond prima instanță a ajuns la concluzia respingerii 
acțiunii înaintate de Marina Pîntea  și admiterii cererii reconvenționale înaintată de Serghei 
Moșnoi. 
        Nefiind de acord cu soluția instanței, avocatul Vasile Tripac, în interesele Marinei Pîntea a 
depus cerere de apel împotriva hotărârii Judecătoriei Criuleni, sediul Dubăsari  din 22 aprilie 
2025, solicitînd  casarea hotătîrii  și emitere unei noi hotărîri privind admiterea acțiunii înaintate 
de Marina Pîntea și respingerea acțiuniii reconvenționale înaintate de  Serghi Moșnoi.
Raportând dispozițiile normelor suscitate la circumstanțele cauzei, evaluând soluția primei 
instanțe prin prisma raționalismului pretențiilor înaintate în raport cu circumstanțele de fapt și de 
drept invocate, Colegiul consideră concluzia instanței de fond ca fiind una întemeiată.
Apelanta invocă restanțele la plata pensiei de întreținere de către Serghei Moșnoi, afirmând 
că suma datorată  constituie 123410,8 lei și reprezintă un argument semnificativ în susținerea 
cererii de schimbare a domiciliului copiilor cu mama. 
În acest context Completul judiciar  consideră, că neplata pensiei de întreținere nu este 
suficientă pentru a determina schimbarea domiciliului copiilor, având în vedere alte elemente, 
cum ar fi stabilirea unui mediu stabil și continuarea unei relații constante între copii și tatăl lor, în 
contextul în care aceștia locuiesc cu el din 2018.
Totodată, neachitarea pensiei de întreținere poate fi reglată prin alte mijloace legale, 
inclusiv prin aplicarea unor măsuri suplimentare de executare silită sau alte sancțiuni financiare, 
fără a afecta în mod direct stabilitatea psihologică și emoțională a copiilor, care se află într-un 
mediu familiar cu tatăl și soția acestuia.
Nu se reține de instanța de apel alegațiile apelantei, că declarațiile fiicei ***** privind 
dorința de a locui cu mama au fost influențate de tatăl și de soția acestuia, or, având în vedere 
vârsta și starea de sănătate a copilului, este natural ca acesta să fie influențat de persoanele care 
se află în imediata sa apropiere (adică de tatăl și de soția acestuia). Mai mult,  procesul de 
adaptare a copilului în noul mediu de trai este unul normal și necesar, iar opiniile exprimate în 
instanță nu pot fi singura bază pentru schimbarea domiciliului, dacă nu există dovezi clare de 
abuz sau manipulare.
În finalitatea celor relatate supra, Colegiul judiciar conchide că argumentele apelantei nu 
sunt suficiente pentru a răsturna soluția primei instanțe. Decizia de stabilire a domiciliului 
copiilor la tatăl lor este bazată pe criterii de stabilitate și continuitate în viața lor, iar schimbarea 
domiciliului nu ar fi în interesul superior al copiilor în acest moment.
Prin urmare, din considerentele menţionate şi având în vedere că hotărârea primei instanţe 
este legală și întemeiată, iar argumentele apelantului sunt declarative, Colegiul civil şi de 
contencios administrativ al Curţii de Apel Centru ajunge la concluzia de a respinge apelul 
declarat şi de a menţine hotărârea primei instanţe.
  În conformitate cu art. 385 alin.(1) lit. a), art. art. 389-390, CPC, Colegiul civil, comercial 
şi de contencios administrativ al Curţii de Apel Centru,
d e c i d e :
   Se respinge cererea de apel declarată de avocatul Vasile Tripac, în interesele Marinei 
Pîntea.
   Se menține hotărârea Judecătoriei Criuleni, sediul Dubăsari  din 22 aprilie 2025,emisă  în 
cauza civilă, la cererea de chemare în judecată, înaintată de  avocatul Vasile Tripac, în interesele 
Marinei Pîntea către Serghei Moșnoi, persoane interesate ATAS pentru r-nul Dubăsari și ATAS 
pentru r-nul Telenești privind determinarea domiciliului copiilor minori și modificarea pensiei 
pentru întreținerea copiilor minori și cererea reconvențională înaintată de Serghei Moșnoi către 
Marina Pîntea, persoane interesate ATAS pentru r-nul Telenești și ATAS pentru r-nul Dubăsari 
privind determinarea domiciliului copiilor minori.
   Decizia este definitivă din momentul pronunţării, dar poate fi atacată cu recurs la Curtea 
Supremă de Justiţie în termen de 2 luni de la data comunicării deciziei integrale.
Președintele completului, 
judecătorul                         Valeriu Arhip
Judecătorii                                          Diana Corlăteanu
                                                                                                                 Nicolae Ghedrovici             