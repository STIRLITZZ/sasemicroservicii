Dosarul nr.1-25094880-05-21rji-01082025                                                                            
                                                                                                    Judecătoria Cahul, sediul Central                                  
                                                                                                    Judecător Turculeț Leonid                         
D E C I Z I E
în numele Legii
12 decembrie 2025                                                                                                municipiul Cahul 
Completul de judecată al Curții de Apel Sud, sediul Cahul 
În componența:
Președintele completului de judecată, judecător          Movilă Vitalie, 
Judecătorii                                                     Gorlenco Inga și Bancov Evgheni,
 
judecând fără prezența părților, recursul ordinar declarat de către Adamiț Luis împotriva 
încheierii Judecătoriei Cahul, sediul Central, din 04 iulie 2025, pronunțată în cauza la cererea 
depusă de Adamiț Luis privind transferul în alt penitenciar,-
C O N S T A T Ă :
În fapt.
La data de 03 iulie 2025 la Judecătoria Cahul, sediul Central, a fost înregistrată cauza la 
cererea depusă de Adamiț Luis privind transferul în alt penitenciar.
În motivarea cererii Adamiț Luis a menționat că, execută pedeapsa cu închisoarea în 
Penitenciarul nr.1-Taraclia și dorește să fie etapat în Penitenciarul nr.3-Leova pentru a fi mai 
aproape de casă și pentru a avea posibilitate să fie antrenat la munci în acest penitenciar. 
Menționând și faptul că, Administrația Națională a Penitenciarelor refuză să rezolve chestiunea 
etapării sale fără nici un motiv.
Poziția instanței de fond.
Prin încheierea Judecătoriei Cahul, sediul Central, din 04 iulie 2025, a fost respinsă ca 
inadmisibilă cererea depusă de Adamiț Luis privind transferul în alt penitenciar.
Solicitarea recurentului.
În dezacord cu această încheiere, la data de 18 iulie 2025 Adamiț Luis a contestat-o cu 
recurs, solicitând admiterea recursului și casarea încheierii contestate, cu emiterea unei noi 
hotărâri de admitere a cererii depuse, cu admiterea transferului său în alt penitenciar.
Cererea de recurs fiind motivată prin faptul că, nu este de acord cu încheierea contestată, 
solicită rejudecarea cauzei, deoarece categoric nu este de acord cu soluția adoptată și solicită 
admiterea cererii depuse. 
Procedura de înștiințare a părților a fost executată integral.
Totodată, este de menționat faptul că, părților le-a fost expediată cererea de recurs 
menționată și, prin înștiințare, le-a fost comunicat despre necesitatea prezentării până la data de 
24 noiembrie 2025 a referinței (f.d.15). Așa cum referința nu a fost depusă până la data stabilită, 
termen care este unul de decădere, completul judiciar a examinat cauza în baza materialelor 
dosarului.
Aprecierea instanței de recurs.
Verificând argumentele recursului declarat, în raport cu materialele cauzei, completul de 
judecată consideră necesară respingerea cererii de recurs, înaintate de Adamiț Luis, ca fiind 
nefondată și menținerea încheierii contestate.
În sprijinul concluziei enunțate se invocă următoarele argumente.
Potrivit art.439 Cod de procedură penală, ”(1) termenul de recurs împotriva hotărîrilor 
pentru care legea nu prevede calea de atac a apelului este de 15 zile de la data pronunțării 
hotărîrii”.
În speță, încheierea contestată a fost emisă de Judecătoria Cahul, sediul Central, la data 
de 04 iulie 2025, care la data de 07 iulie 2025 a fost expediată în adresa părților, încheierea fiind 
emisă fără participarea părților (f.d.6-7). Astfel, recursul a fost depus de către Adamiț Luis la 
data de 18 iulie 2025 împotriva încheierii Judecătorie Cahul, sediul Central, din 04 iulie 2025 
(f.d.8-10), deci, fără omiterea termenului de contestare.
Potrivit art.449 Cod de procedură penală, „(1) judecînd recursul, instanța adoptă una din 
următoarele decizii: 1) respinge recursul, menţinînd hotărîrea atacată, dacă: a) recursul este 
nefondat”.
Este de menționat și faptul că art.6 CEDO prevede că, ”orice persoană are dreptul la 
judecarea în mod echitabil a cauzei sale. Dreptul la un proces echitabil vizează respectarea 
principiului egalității armelor, adică că fiecare parte trebuie să obțină o posibilitate rezonabilă 
de a-și prezenta cauza în condiții care să nu o plaseze într-o situație net dezavantajoasă în 
raport cu adversul”. Dreptul la un proces echitabil este garantat ca fiind efectiv dar nu iluzoriu 
(c. Engel și alții vs Olanda; Ozturk vs Germania). Iar, într-un stat de drept este necesar 
respectarea normelor imperative întru asigurarea unui proces penal echitabil.
La caz, prin sentința din 28 iulie 2023, emisă de Judecătoria Cahul, s-a hotărât 
recunoașterea lui Adamiț Luis vinovat de savîrşirea infracțiunii prevăzute de art.145 alin.(2) lit.e) 
Cod penal şi i-a fost aplicată pedeapsa sub formă de 10 ani închisoare, cu executarea pedepsei în 
penitenciar de tip închis.
Iar, prin decizia Curții de Apel Comrat din 20 mai 2024, a fost casată sentința 
Judecătoriei Cahul, sediul Central, din 28 iulie 2023, emisă în cauza penală în privința lui 
Adamiț Luis de săvârșirea infracțiunii prevăzute de art.145 alin.(2) lit.e) Cod penal, în partea 
stabilirii pedepsei, cu pronunțarea unei noi hotărâri în această parte după cum urmează: lui 
Adamiț Luis recunoscut vinovat pentru comiterea infracțiunii prevăzute de art.145 alin.(2) lit.e) 
Cod penal, cu aplicarea prevederilor art.79 Cod penal, a-i stabili pedeapsa în formă de 09 ani 
închisoare, cu executarea în penitenciar de tip închis.
Este de notat că, potrivit art.199 Cod de executare, ”(1) transferarea condamnaților 
dintr-un penitenciar în altul de același tip ca urmare a schimbării regimului de deținere sau din 
alte motive întemeiate se dispune de către directorul Administrației Naţionale a Penitenciarelor, 
la demersul administrației penitenciarului sau din oficiu”.
Circumstanțe, pe care s-a pus accent la emiterea încheierii contestate, deci, just a fost 
conchis faptul că, transferul deținutului poate fi făcut prin decizie a Administrației Naționale a 
Penitenciarelor, iar dezacordul cu acțiunile Administrației Naționale a Penitenciarelor poate fi 
exprimat prin contestare depusă la Judecătoria Chișinău. 
Ținând cont de cele menționate supra, just judecătorul de instrucție a stabilit necesitatea 
respingerii ca inadmisibilă a cererii depuse de Adamiț Luis referitor la transferul în alt 
penitenciar. Astfel, se desprinde faptul că, argumentele invocate în recursul depus sunt 
neîntemeiate, respectiv se impune a fi respinse, cu menținerea încheierii contestate ca fiind legală 
și întemeiată.
Călăuzindu-se de prevederile art.447-448, art.449 alin.(1) pct.1) lit.a) și alin.(2) Cod de 
procedură penală, Completul judiciar,-
D  E  C  I  D  E :
Se respinge ca nefondat recursul ordinar declarat de către Adamiț Luis.
Se menține încheierea Judecătoriei Cahul, sediul Central, din 04 iulie 2025, prin care a 
fost respinsă ca inadmisibilă cererea depusă de Adamiț Luis privind transferul în alt penitenciar.
Decizia este irevocabilă de la pronunțare.
Președintele completului, judecătorul                                                        Movilă Vitalie
Judecătorii                                                                                                  Gorlenco Inga
                                                                                                                               Bancov Evgheni