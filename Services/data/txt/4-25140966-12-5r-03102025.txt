Consiliul Superior al Magistraturii                                          The Supreme Council                                                                                           
Judecătoria Chișinău, sediul Buiucani of Magistrates District Court
mun. Chişinău, bd. Ștefan cel Mare                                                  Chișinău  city 
și Sfânt 200                                                                            bd. Ștefan cel Mare și Sfânt 200
 Dosarul nr. 5r - 6171/2025 
 4-25140966-12-5r-03102025            
                  H O T Ă R Â R E
12 decembrie 2025                                    În numele Legii        mun. Chișinău
Judecătoria Chișinău, sediul Buiucani
Instanţa compusă din:
Preşedintele şedinţei, judecător                                        Aurelia CAZACLIU
Grefier                                                   Vladislav CIUPAC, Liuba Glazunov
Cu participarea agentului constatator Gabura Serghei și a contestatarei Valac Ala
examinând în şedinţă de judecată publică contestația depusă de Valac Ala 
împotriva Procesului-verbal cu privire la contravenție din 12 septembrie 2025 în 
baza art. 238 alin. (2) Cod contravențional, 
c o n s t a t ă:
          Prin Procesul-verbal cu privire la contravenție din 12 septembrie 2025 în 
baza art. 238 alin. (2) Cod contravențional, Valac Ala a fost sancționată   pentru 
faptul, că la data de 12 septembrie 2025, a parcat în loc interzis, pe trotuar, 
automobilul de model ”*****”, n/î *****, pe str. Vasile Alecsandri 107, mun. 
Chișinău. 
          La data de 24.09.2025, Valac Ala a depus în instanță o contestație împotriva 
procesului-verbal cu privire la contravenție din 12 septembrie 2025, invocând 
nulitatea actului contestat, din motivul că, a fost întocmit cu erori grave.
          Solicită admiterea contestației și anularea procesului-verbal cu privire la 
contravenție întocmit în privința sa.
         Conform art. 395 alin. (1) pct. 2 Cod contravențional, instanța judecă 
contestațiile împotriva hotărârilor autorităților competente să soluționeze cauzele 
contravenționale, procurorului.
         Agentul constatator Gabura Sergiu din cadrul INSP, în ședință de judecată, a 
solicitat respingerea contestației, ca neîntemeiată, menționând că actul original a 
fost corect întocmit, nefiind aplicate puncte de penalizare, iar contravenientei i-a 
fost eliberată copia extrasă din mijlocul tehnic de constatare, în care se conțineau  
prevederile legii vechi. Martorul era pe trotuar și l-a rugat să asiste la întocmirea 
procesului-verbal cu privire la contravenție, deoarece făptuitorul Valac Ala a 

refuzat să semneze procesul-verbal cu privire la contravenție. Consideră că 
procesul-verbal este întocmit corect, fără erori. 
         Contestatara Valac Ala, în ședință de judecată a adăugat suplimentar faptul 
că, pe copia procesului-verbal cu privire la contravenție erau aplicate  punctele de 
penalizare, iar în originalul procesului-verbal acestea nu există,  fapta imputată nu 
a fost probată prin probe video, iar la fața locului nu a fost prezent nici un martor, 
astfel că actul întocmit este ilegal.
         Martorul Forostovschii Ilia, fiind audiat în ședință de judecată, a declarat că, 
a fost prezent la momentul întocmirii procesului-verbal cu privire la contravenție în 
privința persoanei, care a refuzat să semneze. A menționat, că locul respectiv este 
un trotuar pavat, însă nu-i amenajat special pentru parcare.
           Audiind opinia părților, analizând și apreciind probele în ansamblu, sub 
toate aspectele şi în mod obiectiv, din punctul de vedere al pertinenţei şi 
concludenţei, instanţa, după intima convingere, consideră necesar respingerea 
contestației depusă de Valac Ala împotriva procesului-verbal cu privire la 
contravenție din 12 septembrie 2025, ca neîntemeiată, reieșind din următoarele 
motive.
În conformitate cu prevederile art. 400 alin. 1-2 Cod contravențional sunt în 
drept să examineze cauze contravenționale și să aplice sancțiuni în limitele 
competenței angajații poliției.
          Potrivit pct. 44 din Regulamentul circulației rutiere, intrarea vehiculelor pe 
trotuare şi pistele pentru pietoni este interzisă. Ca excepție, se permite intrarea 
mașinilor care efectuează pe ele lucrări de întreținere sau reparație, având pentru 
aceasta autorizarea lucrărilor de către administratorul drumului şi acordul poliției.
În corespundere cu pct. 70, Secțiunea 7 ”Oprirea și staționarea voluntară. 
Parcarea” din Cap. IV ”Reguli pentru circulația vehiculelor” al RCR, staționarea 
este interzisă în locurile în care este interzisă oprirea, iar pct. 69 alin. (1) lit. i) al 
Regulamentului, stipulează că oprirea este interzisă în locurile în care vehiculul 
creează obstacole altor participanți la trafic.
Totodată, pct. 73 al RCR stipulează că, parcarea vehiculelor este permisă 
numai în locurile destinate acestui scop, semnalizate prin indicatoarele 5.48.1 – 
5.48.3 şi/sau marcajul 1.1.1,d).. 
          Astfel, în cadrul ședinței judiciare, s-a constatat cu certitudine, că la data de 
12 septembrie 2025, de către agentul constatator al INSP al IGP, în persoana 
ofițerului de patrulare Gabura Sergiu a fost întocmit procesul-verbal cu privire la 
contravenție pe numele lui Valac Ala, în temeiul art. 238 alin. (2) Cod 
contravențional, pentru faptul că la data de 12 septembrie 2025, ora 13:01, a parcat 
neregulamentar, pe trotuar, automobilul de model ”*****”, n/î *****, pe str. 
Vasile Alecsandri 107, mun. Chișinău, prin ce a blocat accesul altor participanți la 
trafic.
  În confirmarea vinovăției contravenientului, la procesul-verbal cu privire la 
contravenție a fost anexată o imagine - foto, din care rezultă, în mod evident 
încălcarea imputată, poziția mijlocului de transport de model ,,*****” cu n/î ***** 
pe trotuar, staționare care blochează și îngreunează accesul pietonilor, iar săvîrșirea 
faptei de către contravenientă este confirmată și prin înregistrarea video anexată la 
materialele cauzei. 
De asemenea, din imagine rezultă și prezența unui indicator ce semnifică 
,,Parcare”, special amenajată pe partea stingă a carosabilului (f.d.12).
          Cu referire la alegațiile contestatarei privind ilegalitatea actului întocmit în 
privința sa, instanța le apreciază drept nefondate și declarative, or procesul-verbal 
cu privire la contravenție conține toate elementele obligatorii conform rigorilor art. 
443 Cod contravențional, iar diferența de puncte de penalizare indicate în copia 
prcesului-verbal cu privire la contravenție, eliberat acesteia, nu agravează situația 
contravenientei, or, în cazierul contravențional se indică doar datele incluse în 
originalul procesului-verbal cu privire la contravenție, care este unul legal 
La fel, instanța va respinge și alegațiile contestatarului despre lipsa 
martorului la fața locului pentru semnarea procesului-verbal cu privire la 
contravenție, or, în ședința de judecată Martorul Forostovschii Ilia, a declarat că 
anume el a fost persoana care a făcut apel la poliție pe faptul parcării ilegale, iar 
contestatara, dramatizând cazul, a refuzat să semneze procesul-verbal cu privire la 
contravenție, de altfel, circumstanțele date fiind relevante și din înregistrarea video 
la cauză prezentată de însăși contestatară. 
Prin urmare, prin justețea probelor, instanța de judecată consideră că 
acțiunile lui Valac Ala sînt corect calificate în baza art. 238 alin. (2) Cod 
contravențional, conform semnelor calificative de parcare în locuri interzise, iar 
sancțiunea aplicată în privința acestea este în limitele legale prevăzute de lege.
Conform art.445 Cod contravențional, neconsemnarea în procesul-verbal cu 
privire la contravenție a menţiunilor privind numele, prenumele şi funcţia agentului 
constatator, numele, prenumele, data (ziua, luna, anul) întocmirii procesului-
verbal, seria şi numărul actului de identitate şi numărul de identificare personal 
(IDNP) sau datele de identificare din buletinul de identitate provizoriu sau din 
cartea de identitate provizorie ale făptuitorului care renunţă la numărul de 
identificare personal, iar în cazul persoanei juridice – lipsa denumirii şi a sediului 
acesteia, a circumstanţelor comiterii şi încadrării juridice a faptei contravenţionale 
săvîrşite şi a datei comiterii acesteia, a semnăturii agentului constatator sau a 
martorului asistent, în cazul refuzului contravenientului de a semna dacă procesul-
verbal a fost întocmit în prezenţa unui martor, atrage nulitatea absolută a 
procesului-verbal.
 Celelalte încălcări ale art.443 sau ale altor norme imperative din prezentul 
cod pot să ducă la nulitatea procesului-verbal cu privire la contravenţie doar în 
cazul în care acestea afectează în mod esenţial fondul cauzei.
Pe cale de concluzie, în  circumstanțele stabilite, instanța constată că 
deficiențele procesului-verbal cu privire la contravenție nu afectează esența 
acestuia, în legătură cu ce instanța va respinge contestația depusă de Valac Ala ca 
neîntemeiată, cu menținerea procesului-verbal cu privire la contravenție întocmit 
de agentul constatator și decizia adoptată de acesta la 12 septembrie 2025 în baza 
art. 238 alin. (2) Cod contravențional, actele respective fiind întocmite conform 
prevederilor Legii.
În baza celor expuse mai sus şi conducându-se de prevederile art. 448, art. 
460, art. 462 Cod contravențional, instanța, 
     H O T Ă R Ă Ş T E :
Se respinge contestația depusă de Valac Ala împotriva Procesului-verbal cu 
privire la contravenție din 12 septembrie 2025 în baza art. 238 alin. (2) Cod 
contravențional, ca neîntemeiată.
Hotărâre este cu drept de atac, în ordine de recurs, în termen de 15 zile, la 
Curtea de Apel Centru, prin intermediul Judecătoriei Chișinău, sediul Buiucani.
Preşedintele şedinţei, 
          judecător                                                    Aurelia CAZACLIU