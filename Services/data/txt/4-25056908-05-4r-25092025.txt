dosar nr.4-25056908-05-4r-25092025   Judecătoria Cahul, judecător A.Sîrbu                                                                                                                                                                                                 
D  E  C  I  Z  I  E
12 decembrie 2025                                                                                         mun.Cahul
Completul de judecată al Curţii de Apel Sud sediul Cahul
în componenţa:
preşedintele completului                          Vitalie Movilă 
judecătorii                               Andrei Scripcenco, Evgheni Bancov
    a judecat fără prezența părților recursul ordinar, declarat de avocatul Bojenco Nicolae 
în interesele contravenientei Drumea Mariana, împotriva hotărârii Judecătoriei Cahul 
sediul central din 04 septembrie 2025, pronunțată în cauza contravențională în privinţa 
persoanei fizice:
Drumea Mariana, născută la *****, cetățeancă a 
R.Moldova, domiciliată în *****
  acuzată de săvârșirea contravenției prevăzută de art.471 alin.(1) Cod contravențional - 
C O N S T A T Ă:
1. La 09 aprilie 2025 agentul constatator din cadrul Inspectoratului de Poliție Cahul, 
Racu Dorin, a întocmit în privința Marianei Drumea procesul-verbal cu privire la 
contravenția prevăzută de art.47 1 alin.(1) Cod contravențional, pentru faptul că, în 
perioada anului 2024, aflându-se în s.Bucuria, r.Cahul, Drumea Mariana, având scopul 
exercitării sau neexercitării dreptului său electoral în cadrul alegerilor prezidențiale din 
anul 2024, a primit 2 transferuri de mijloace bănești prin intermediul „PSB” de la 
persoane cointeresate din cadrul unui partid politic.
Fapta imputată Marianei Drumea a fost calificată de agentul constatator pe art.47 1 
alin.(1) Cod contravențional, conform indiciilor: „primirea mijloacelor bănești în scopul 
exercitării necorespunzătoare a dreptului electoral”.
La 09 aprilie 2025 agentul constatator din cadrul inspectoratului de Poliție Cahul, 
Racu Dorin, a emis decizia, prin care a aplicat faţă de Drumea Mariana sancțiunea în 
formă de amendă în mărime de 500 unități convenționale, echivalentul sumei de 25.000 
lei.
2. La 18 aprilie 2025 contravenienta Drumea Mariana a depus contestație, 
solicitând anularea procesului-verbal și deciziei de sancționare din 09.04.2025 emisă de 
agentul constatator, și încetarea procesului contravențional în legătură cu lipsa faptei 
contravenționale.
În susținerea contestației s-a invocat, că în procesul-verbal apare semnătura sa 
precum că ar fi recunoscut contravenția, și solicită a fi considerată o eroare, dat fiind că 
intenția a fost de a semna doar că a luat cunoștință cu pornirea procesului 
contravențional.  A fost sancționată pentru o faptă care nu a fost constatată și pe care nu a 
comis-o.  Procesul-verbal s-a întocmit cu erori grave, agentul constatator nu a indicat 
exact locul și timpul comiterii faptei contravenționale. Respinge acuzațiile că ar fi primit 
bani pentru a vota cu cineva. Sunt niște acuzații nefondate și neprobate, bazate pe 
presupuneri.
În drept contestația este întemeiată pe prevederile art.384, 395, 441, 448 Cod 
contravențional.   
3. Prin hotărârea Judecătoriei Cahul sediul central din 04 septembrie 2025 a fost 
respinsă ca neîntemeiată contestația înaintată de Drumea Mariana. Procesul-verbal cu 
privire la contravenție din 09.04.2025 întocmit de către agentul constatator din cadrul 
Inspectoratului de Poliție Cahul, şi decizia de sancționare din 09.04.2025, prin care 
Drumea Mariana a fost găsită vinovată de comiterea contravenției prevăzută de art.47 1 
alin.(1) Cod contravențional, se mențin fără modificări.
4. În dezacord cu această hotărâre, la 19 septembrie 2025 avocatul Bojenco Nicolae 
a declarat recurs în interesele contravenientei Drumea Mariana, solicitând casarea 
integrală a hotărârii Judecătoriei Cahul sediul central din 04.09.2025 și emiterea unei noi 
hotărâri, prin care să fie admisă integral contestația.
În motivarea recursului a invocat că agentul constatator nu a acumulat probe 
suficiente și verosimile întru susținerea actului de constatare. Însăși agentul constatator în 
ședința de judecată a confirmat instanței că nu cunoaște suma mijloacelor bănești prin 
care se presupune că ar fi fost coruptă electoral Drumea M., nu cunoaște valuta și nici 
contul bancar de i-ar fi fost efectuat transferul, sau contul unde ar fi primit transferul.  
Agentul constatator nu a stabilit dacă contravenienta a deținut sau nu aplicația PSB în 
telefonul său. Din 09.04.2025 agentul constatator nu a efectuat nici o acțiune pînă la 
întocmirea procesului-verbal, ci s-a limitat la actele anexate la sesizare. Instalarea unei 
aplicații care ar putea permite extragerea de bani nu înseamnă că a și fost folosită în acest 
scop. Agentul constatator nu a prezentat careva probe  în vederea primirii și/sau transferul 
sumelor bănești în baza aplicației descrise, precum și lipsa unor informații din conturile 
bancare prin care s-a realizat latura subiectivă a contravenției. Agentul constatator, 
întemeindu-și soluția de sancționare doar pe simpla constatare de instalare în telefonul 
mobil a aplicației PSB, faptă pentru care legislația nu prevede careva pedeapsă, atât timp 
cît nu va fi demonstrată intenția făptuitorului pin intermediul aceste aplicații de a primi 
careva mijloace bănești anume în scopul exercitării sau neexercitării unor drepturi 
electorale în cadrul alegerilor.
În drept cererea de recurs este întemeiată și pe prevederile art.465, 467, 473 Cod 
contravențional.  
5.Participanții la proces au fost notificați de către instanța de recurs despre data 
examinării cauzei și le-a fost oferit termen pentru depunerea referinței și pentru a opta 
cu privire la necesitatea administrării de noi probe. În termenul stabilit, agentul 
constatator nu a depus referință, și nimeni din participanți nu a invocat necesitatea 
administrării probelor noi, astfel că instanța de recurs va verifica legalitatea și 
temeinicia hotărârii atacate pe baza materialului din dosarul cauzei. 
6. Verificând materialele cauzei contravenționale şi analizând în complex 
argumentele invocate în raport cu criticile formulate în recurs, Completul de judecată 
conclude asupra necesității respingerii recursului contravenientului ca fiind nefondat, din 
următoarele considerente. 
Conform art.466 Cod contravențional, „hotărîrile judecătorești contravenționale 
pot fi atacate cu recurs, pentru a se repara erorile de drept”.
În corespundere cu art.471 Cod contravențional, „(1) Recursul se judecă de un 
complet din 3 judecători, fără prezența părților. (2) Instanța de recurs fixează data 
examinării recursului și dispune să se comunice părților la proces despre aceasta, cu 
acordarea dreptului de depunere a referinței. (3) Dacă consideră cauza de un interes 
deosebit pentru jurisprudență, precum și la cererea motivată a părților, instanța de 
recurs poate dispune printr-o încheiere motivată fixarea ședinței de judecată, cu citarea 
părților pentru prezentare la proces. (4) Instanța de recurs este obligată să se pronunțe 
asupra tuturor motivelor esențiale invocate în recurs”.
Fiind depusă cererea de recurs la 19 septembrie 2025, apărătorul contravenientei, 
avocat Bojenco Nicolae, a respectat termenul de recurs specificat la art.468 alin.(1) Cod 
contravențional, care stipulează: ”Recursul împotriva hotărârii judecătorești 
contravenționale se declară în termen de 15 zile de la data pronunțării hotărârii 
judecătorești”.    
7. Conform art.400 Cod contravențional „(1) Contravenţiile prevăzute la art. 47–
472 … se constată şi se examinează de către poliţie”.
Conform art.425 alin.(1) și (2) Cod contravențional, „probele sânt elemente de fapt, 
dobândite în modul stabilit de prezentul cod, care servesc la constatarea existenţei sau 
inexistenţei contravenţiei, la identificarea făptuitorului, la constatarea vinovăţiei şi la 
cunoaşterea altor circumstanţe importante pentru justa soluţionare a cauzei. În calitate 
de probe se admit elementele de fapt constatate prin intermediul următoarelor mijloace: 
procesul-verbal cu privire la contravenţie, procesul-verbal de ridicare a obiectelor şi 
documentelor, procesul-verbal de percheziţie, procesul-verbal privind cercetarea la faţa 
locului, procesele-verbale privind alte acţiuni procesuale efectuate în conformitate cu 
prezentul cod, explicațiile persoanei în a cărei privinţă a fost pornit proces 
contravenţional, declaraţiile victimei, ale martorilor, înscrisurile, înregistrările audio 
sau video, fotografiile, corpurile delicte, obiectele şi documentele ridicate, constatările 
tehnico-ştiinţifice şi medico-legale, raportul de expertiză.
Instanța de fond a adoptat şi pronunțat o hotărâre legală, întemeiată şi motivată, 
care-i bazată pe situația de fapt a cauzei, pe probele cercetate în ședința de judecată şi pe 
prevederile legale în acest sens, dând apreciere corectă probelor, şi a ținut cont de 
cerințele art.457-458 Cod contravențional, care prevăd examinarea contravenției sub 
toate aspectele, complet şi obiectiv, clarificând circumstanțele ce au importanță pentru 
soluționarea justă a cauzei.  
Instanța de recurs a constatat, că prima instanță corect a stabilit circumstanțele de 
fapt şi de drept ale cauzei, care condiționează respingerea contestației depusă de Drumea 
Mariana și menținerea deciziei de sancționare din 09 aprilie 2025, emisă de agentul 
constatator în baza art.471 alin.(1) Cod contravențional.
Instanța de fond corect a conchis că actele cauzei contravenționale întocmite în 
privința Marianei Drumea sunt legale și învinuirea adusă este întemeiată, fiind 
confirmată prin probe pertinente, concludente, admisibile și utile procesului de stabilire a 
adevărului.
Raportând circumstanțele de fapt stabilite în cadrul cercetării judecătorești la 
normele de drept aplicabile cazului, inclusiv şi cele invocate de către contravenient, 
instanța de recurs găsește fondate concluziile agentului constatator aferent vinovăției 
Marianei Drumea în comiterea contravenției prevăzute de art.47 1 alin.(1) Cod 
contravențional.
Materialele cauzei atestă, că Mariana Drumea a fost sancționată de agentul 
constatator în baza art.47 1 alin.(1) Cod contravențional, pentru faptul că, în perioada 
anului 2024, aflându-se în s. Bucuria, r. Cahul, Drumea Mariana, având scopul 
exercitării sau neexercitării dreptului său electoral în cadrul alegerilor prezidențiale din 
anul 2024, a primit 2 transferuri de mijloace bănești prin intermediul „PSB” de la 
persoane cointeresate din cadrul unui partid politic.
Completul de judecată denotă că procesul-verbal cu privire la contravenție a fost 
întocmit cu respectarea tuturor condițiilor de valabilitate. Argumentele recurentului cu 
privire la carențele de formalitate a procesului-verbal contravențional sunt de o natură 
care nu implică nulitatea procesului-verbal cu privire la contravenție. Totodată, 
Completul de judecată remarcă faptul, că agentul constatator a acumulat probe suficiente 
și verosimile întru susținerea actului de sancționare.
8. Art.47 1 alin.(1) Cod contravențional instituie răspunderea pentru: „Pretinderea, 
acceptarea sau primirea, personal sau prin mijlocitor, de către un alegător a bunurilor, 
serviciilor, privilegiilor sau avantajelor sub orice formă, care nu i se cuvin, pentru sine 
sau pentru o altă persoană, în scopul exercitării sau al neexercitării unor drepturi 
electorale în cadrul alegerilor, inclusiv al alegerilor regionale, dacă fapta nu constituie 
infracțiune”.
Latura obiectivă a contravenției prevăzute de art.47 1 alin.(1) Cod contravențional, 
se manifestă prin una sau cumulul de acțiuni de pretindere, primire sau acceptare a unor 
avantaje materiale, unde pretinderea este solicitarea expresă sau tacită a 
bunurilor/avantajelor; acceptarea constituie consimțământul de a primi ceva (fie explicit, 
fie prin comportament pasiv); iar primirea este încasarea efectivă a bunurilor, banilor, 
serviciilor, privilegiilor sau altor avantaje necuvenite.
Latura subiectivă a infracțiunii specificate la art.47 1 Cod contravențional se 
caracterizează prin intenție directă.  
Scopul infracțiunii de corupere a alegătorilor este unul special. Se are în vedere 
scopul determinării alegătorului să-și exercite drepturile sale electorale într-un anumit 
mod în cadrul unui scrutin electoral, fie alegeri parlamentare, ori locale, ori în cadrul 
referendumului. În prezența oricărui alt scop, fapta nu va putea fi calificată în baza 
art.471 Cod contravențional. Făptuitorul cunoaște că bunurile, serviciile, privilegiile sau 
avantajele materiale oferite nu i se cuvin în mod legal și că acestea sunt propuse în 
scopul influențării modului de exercitare a dreptului său de vot. Cu toate acestea, el 
acceptă conștient aceste avantaje, manifestând o voință liberă de a se lăsa influențat în 
exercitarea drepturilor electorale, ceea ce relevă existența intenției directe. 
Pentru a fi întrunită latura subiectivă, este suficient ca persoana să fi avut 
reprezentarea clară că acceptă bunuri sau servicii necuvenite oferite în scop electoral, 
fără a fi necesar ca primirea efectivă a acestora să se producă. Acceptarea – fie ea 
expresă sau tacită – demonstrează existența consimțământului și, implicit, intenția 
contravenientului.
Contravenția se consideră consumată din momentul realizării oricăreia dintre 
acțiunile tipice prevăzute de norma juridică:  pretinderea, acceptarea, sau primirea 
(personal ori printr-un intermediar) de către un alegător a unor bunuri, servicii, privilegii 
ori avantaje de orice formă, care nu i se cuvin în mod legal, destinate influențării 
exercitării sau neexercitării drepturilor electorale în cadrul alegerilor (inclusiv în cadrul 
alegerilor regionale), dacă fapta nu constituie infracțiune.
În același context, Curtea Constituțională în Decizia de inadmisibilitate privind 
excepțiile de neconstituționalitate a unor prevederi din art.47 1 din Codul contravențional 
din 21.01.2025, a indicat la pct.310 că: referitor la sintagma „exercitarea sau 
neexercitarea unor drepturi electorale”, care nu ar prevedea un mecanism de verificare a 
modului în care persoana și-a exercitat votul, Curtea menționează că articolul 471 alin.(1) 
descrie doar fapta, nu și urmarea prejudiciabilă. Altfel spus, contravenția în discuție este 
una formală și nu obligă autoritățile să verifice dacă alegătorul a votat pentru candidatul 
sau pentru partidul politic care l-a corupt. Curtea consideră că existența unui astfel de 
mecanism ar contraveni caracterului secret al votului, garantat de articolul 38 din 
Constituție. 
Această abordare rezidă din caracterul formal al componenței acestei contravenții și 
ar presupune la nivel interpretativ, că agentul constatator nu ar fi obligat să constate nici 
dacă acțiunile de corupere au atins scopul persoanei care a oferit beneficii, și alocuri e 
suficient să fie constatat că destinația beneficiilor este de a manipula opțiunea 
alegătorului în cadrul unui scrutin, fără a se cunoaște cert dacă și cum alegătorului i-a 
fost comunicată opțiunea pentru care pledează ofertantul, or în multe cazuri opțiunea 
scontată poate fi intuită în dependență de cunoașterea candidatului electoral căruia îi este 
afiliat ofertantul. Nu are importanță nici faptul, dacă, prin coincidență, preferințele 
electorale ale alegătorului ar fi coincis cu cele pretinse de ofertant încă până la momentul 
oferirii beneficiilor, or obiectul protejat de art.47 1 Cod contravențional este libertatea de 
exprimare a opțiunii electorale în afara oricăror acțiuni de manipulare coruptibilă. 
9. Completul de judecată remarcă faptul, că agentul constatator a acumulat probe 
suficiente și verosimile întru susținerea actului de acuzare – procesul-verbal cu privire la 
contravenție din 09 aprilie 2025 în baza art.47 1 alin.(1) CC. Totodată, instanța de recurs 
găsește fondate concluziile primei instanțe aferent vinovăției contravenientei Drumea 
Mariana în comiterea faptei impute.
Aceste circumstanțe sunt constatate prin: procesul-verbal cu privire la contravenție 
din 09.04.2025; încheierile judecătorului de instrucție din cadrul Judecătoriei Chișinău 
sediul Ciocana din 22 octombrie 2024 și 01 aprilie 2025; raportul de analiză 
informațional-criminală; extrasul din fișierele la raportul de analiză informațional 
criminală cu identificarea numărului cartelei SIM; procesul-verbal de ridicare a 
obiectelor și documentelor și ordonanța de ridicare din 09 aprilie 2025, care atestă că pe 
telefonul cu nr.*****, utilizat de Drumea Mariana, a parvenit un SMS prin intermediul 
aplicației PSB; procesul-verbal de audiere a contravenientei din 09 aprilie 2025, care a 
declarat agentului constatator că: „este simpatizantă a partidului „Victoria”. În luna 
iulie a anului 2024, consăteanul Lucanciuc V. i-a cerut datele bancare pentru a-i 
înregistra pe telefon programa „PSB” și i-a comunicat că o să primească bani de la 
partid. Au ajutat-o să instaleze programa. În luna august 2024 i-au venit 2 transferuri 
bănești în sumă a câte 5000 ruble rusești, dar banii nu i-a scos, așa cum în Republica 
Moldova nu a fost posibil acest lucru. După ce au venit transferuri bănești, a primit 
mesaj pentru a vota la alegeri pe Furtună V. Până la alegere a fost la 2 ședințe 
organizate de partid, unde i-au comunicat despre referendum și dacă vor vota pe cine o 
să-i spună, ei vor primi încă 30.000 ruble rusești”.
Astfel, Drumea Mariana a relatat cu lux de amănunte împrejurările în care a 
acceptat sumele bănești și cuantumul acestora, despre instalarea și accesarea aplicației 
PSB, prin intermediul căreia au fost recepționate mesaje SMS, precum și scopul concret 
al acestor sume – și anume acela de a vota în cadrul alegerilor din anul 2024 pentru 
candidatul propus. În cadrul ședinței instanței de fond, Durmea Mariana a relatat că a 
fost o singura dată la adunarea comună din sat, unde i s-a promis o singură dată mijloace 
bănești.
Se atestă că, aprecierea probelor se face de persoana competentă să soluționeze 
cauza contravențională, potrivit convingerii sale pe care și-a format-o, cercetând toate 
probele administrate în raport cu circumstanțele constatate ale cauzei și călăuzindu-se de 
lege, iar la caz, agentul constatator a stabilit că în acțiunile Marianei Drumea se regăsesc 
elementele contravenției prevăzute de art.47 1 alin.(1) Cod contravențional, în urma 
analizării ansamblului probatoriu acumulat. Or, probele apreciate fiecare în parte și toate 
în ansamblu coroborează între ele, se completează, nu trezesc îndoieli și dovedesc cert 
acceptarea și primirea mijloacelor bănești de către Drumea Mariana pentru a vota 
candidatul indicat în cadrul alegerilor din anul 2024.
Cu toate că nu s-a dovedit primirea efectivă a bunurilor, probele (mesaje SMS 
primite prin aplicația PSB pe numărul contravenientei în coroborare cu declarațiile sale) 
au demonstrat acceptarea bunurilor, respectiv Completul de judecată reține că pentru a fi 
întrunită latura obiectivă a contravenției prevăzute de art.47 1 Cod contravențional este 
suficientă constatarea doar a unei acțiuni prejudiciabile — în speță, acceptarea.
Prin urmare nu este necesar ca avantajele sau bunurile să fi fost efectiv ridicate 
și/sau valorificate, este suficientă acceptarea lor, ca manifestare a consimțământului, 
pentru a se întruni elementele constitutive ale contravenției. Respectiv, latura obiectivă 
este astfel dovedită prin comportamentul de acceptare, demonstrat prin probe indirecte.
Din probatoriul administrat este demonstrat că Drumea Mariana se folosește de 
numărul de telefon pe dispozitivul în care este instalată cartela SIM cu nr.*****, unde a 
fost instalată aplicația PSB, iar ridicarea mijloacelor bănești nu a fost posibilă din motivul 
nefuncționării pe teritoriul R.Moldova a băncii PSB. La fel, contravenienta cunoștea că 
mijloacele bănești au fost propuse în scopul influențării modului de exercitare a dreptului 
său de vot, dânsa participând la ședința partidului organizată cu alegători.
În același context, Completul de judecată menționează că actul de corupere 
electorală a fost realizat prin intermediul unei aplicații mobile, a cărei descărcare și 
utilizare presupun accesul la telefonul personal al contestatarei, fapt ce implică o acțiune 
voluntară din partea acesteia. Se mai constată că mesajele relevante au fost transmise 
destinatarului Drumea Mariana în perioada electorală și în ajunul scrutinului electoral, or 
la 20.10.2024 în R.Moldova au avut loc primul tur al alegerilor Președintelui R.Moldova 
și concomitent referendumul republican constituțional. La fel, Completul de judecată 
remarcă coruperea electorală a fost efectuată prin intermediul unui aplicații mobile, care 
necesită a fi încărcată și accesată, fapt care nu poate fi efectuat fără accesul la telefonul 
personal al acesteia și fără cunoașterea datelor ei personale.
Cetățenii nu sunt împiedicați de lege să instaleze aplicații bancare, iar acest act în 
sine nu poate constitui o faptă sancționabilă, întrucât libertatea de a instala aplicații pe 
telefonul personal reprezintă un drept. Într-un spațiu juridic democratic, utilizatorul de 
tehnologie beneficiază de libertatea de acces și instalare a aplicațiilor informatice, 
inclusiv a celor bancare, în virtutea drepturilor fundamentale la viață privată, autonomie 
individuală și libertate economică. Totuși, aceste libertăți nu pot fi absolutizate în dauna 
unor valori de interes public major, precum securitatea națională, ordinea constituțională 
și transparența finanțării politice. Astfel, exercitarea unui drept aparent neutru – instalarea 
unei aplicații bancare – trebuie analizată în contextul scopului real, al cadrului factologic 
și al implicațiilor sociale generate de utilizarea acesteia. 
Contravenția prevăzută la art.471 alin.(1) Cod contravențional este o faptă de pericol 
abstract, a cărei existență nu depinde de producerea unui rezultat concret – precum 
vicierea reală a alegerilor sau exprimarea efectivă a unui vot condiționat. Simpla 
acceptare a participării într-un mecanism ce are potențialul de a afecta integritatea 
procesului electoral este suficientă pentru a atrage incidența normei.
Completul de judecată remarcă că, nu este necesară demonstrarea primirii efective a 
bunurilor ori avantajelor materiale, este suficientă acceptarea acestora, care se poate 
manifesta și prin comportament pasiv, cum ar fi consimțământul exprimat tacit sau prin 
recepționarea mesajelor ce conțin ofertele respective. Astfel, contravenția a fost 
considerată consumată din momentul acceptării primirii acestor bunuri, fapt dedus din 
manifestarea consimțământului contravenientei Drumea Mariana, prin recepționarea 
mesajelor SMS prin aplicația PSB.
Completul de judecată conchide că contravenienta Drumea Mariana în perioada 
electorală 2024, prin intermediul aplicației mobile a acceptat bunuri care nu i se cuvin în 
scopul exercitării drepturilor electorale în cadrul alegerilor din 2024 în favoarea unui 
candidat politic înregistrat în listele de alegeri.
Instanța de recurs subliniază că, în materie electorală și contravențională cu caracter 
anticorupțional, nu doar primirea efectivă a mijloacelor financiare, ci și manifestarea 
intenției clare de a accepta un avantaj pentru a influența exercitarea dreptului la vot 
constituie temei suficient pentru atragerea răspunderii contravenționale.
10. Corectitudinea concluziilor agentului constatator se confirmă de probele 
administrate în ședința instanței de fond. Prin urmare, procesul-verbal cu privire la 
contravenție întocmit în privința lui Drumea Mariana și decizia de sancționare din 
09.04.2025 emisă de agentul constatator corespund prevederilor legale, iar contestația 
contravenientei este neîntemeiată. 
În situația în care procesul-verbal cu privire la contravenție, legal întocmit în 
condiții de legalitate formală, iar probe contrare faptului comiterii contravenției prevăzute 
de art.47 1 alin.(1) Cod contravențional nu au fost invocate de către contestatară și 
apărătorul său, aceasta având o poziție de apărare pasivă (negare a faptei), instanța de 
recurs nu are temeiuri de a pune la îndoială corectitudinea acțiunilor agentului constatator 
şi legalitatea procesului-verbal cu privire la contravenție. 
Instanța de recurs reține că acceptarea bunurilor prin intermediul unui mijlocitor și 
aplicație bancară, chiar în lipsa unui transfer fizic direct dovedit prin documente bancare, 
este confirmată atât prin conduita procesuală cât și materialele cauzei contravenționale.
Totodată, Completul de judecată remarcă că contravenientei i s-a acordat în mod 
efectiv posibilitatea de a prezenta orice probe pertinente combaterii faptelor reținute de 
agentul constatator și de a expune argumentele în apărare, în cadrul unei proceduri 
contradictorii, însă la caz nici nu au fost invocare circumstanțe verosimile care sustenabil 
ar combate cele constatate şi probate de agentul constatator.
Agentul constatator a admis o carență la formularea textului învinuirii, în special a 
extins în timp fapta contravenientei Drumea Marina pe parcursul întregului an 2024, 
inclusiv și până la 15.08.2024, când a intrat în vigoare Legea nr.230 din 31.07.2024 care 
a instituit un asemenea comportament ca și contravenție, însă o atare deficiență nu este pe 
măsură să afecteze decizia de sancționare, or probele administrate atestă că Drumea 
Marina a manifestat acțiuni de corupție electorală și după data de 15.08.2024, fapt 
confirmat de mesajul băncii PSB din 04.10.2024. 
Sancțiunea stabilită de agentul constatator se încadrează în limitele legale statuate la 
art.471 alin.(1) Cod contravențional, iar abateri de la normele de individualizare a 
răspunderii/ sancțiunii contravenționale nu au fost nici specificate de contestatară, și nici 
identificate de către instanța de judecată.
Din considerentele menționate și având în vedere faptul că, prima instanță a dat o 
apreciere corectă probelor administrate și a adoptat o hotărâre întemeiată, iar cererea de 
recurs este neîntemeiată, Completul de judecată ajunge la concluzia de a respinge 
recursul declarat de avocatul Bojenco Nicolae în interesele contravenientei Drumea 
Mariana, și a menține hotărârea Judecătoriei Cahul sediul central din 04 septembrie 2025.
Conform art.473 alin.(1) Cod contravenţional, „după examinarea recursului, 
instanţa de recurs adoptă una dintre următoarele decizii: 1) respinge recursul şi menţine 
hotărârea atacată dacă recursul: a) este tardiv; b) este inadmisibil; c) este nefondat”. 
În baza celor expuse, potrivit prevederilor art.465-468, 470-472, 473 alin.(1) pct.1) 
lit.c), 474 Cod contravenţional, Completul de judecată -
D  E  C  I  D  E:
Se respinge ca nefondat recursul ordinar declarat de avocatul Bojenco Nicolae în 
interesele contravenientei Drumea Mariana.
Se menține hotărârea Judecătoriei Cahul sediul central din 04 septembrie 2025, 
prin care a fost respinsă contestația contravenientei Drumea Mariana împotriva deciziei 
agentului constatator din cadrul Inspectoratului de Poliție Cahul din 09 aprilie 2025 de 
aplicare a sancțiunii contravenționale amendă 500 unități convenționale, pentru 
săvârșirea contravenției prevăzută de art.471 alin.(1) Cod contravențional.
Decizia este irevocabilă de la pronunțare.
  Preşedintele completului                                                        Vitalie Movilă
Judecătorii                                                                              Andrei Scripcenco
                                                                                                Evgheni Bancov