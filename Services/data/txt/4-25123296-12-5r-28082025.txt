Dosarul nr.5r-5323/2025;
4-25123296-12-5r-28082025
H O T Ă R Î R E
În numele Legii
11 decembrie 2025                                                                              *****
 
Judecătoria Chişinău 
Instanţa compusă din:
Preşedintele şedinţei, judecătorul                                               Roman Mazureţ
Grefierul                                                                                      Filoteia Anghel
Cu participarea:
Apărătorului petiționarei, avocata                                                     Ina Bodean
Petiționarei                                                                                  Valentina Jurat
Interpretului                                                                                Svetlana Balan
În lipsa:
Agentului constatator                                                             Alexandra Zlobina
examinând în şedinţă judiciară publică, cauza contravențională în baza 
contestației depuse de petiționara JURAT Zinaida, împotriva procesului-verbal cu 
privire la contravenție seria MAI06 nr. 499178, încheiat în privința cet. JURAT 
Zinaida, născută la *****, IDNP:*****, în temeiul art. 47 1 alin.(1) Cod 
contravențional, precum și împotriva deciziei de sancționare a contravenientei din 
aceeași dată, instanța,- 
 A constatat :   
Circumstanțele cauzei:
La data de 10 aprilie 2025, agentul constatator Zlobina Alexandra, a încheiat 
procesul-verbal cu privire la contravenție seria MAI06 nr. 499178 în privința cet. 
JURAT Zinaida în temeiul art.471 alin.(1) Cod contravențional, incriminându-i ultimei 
comiterea faptei prejudiciabile în următoarele circumstanțe: în anul 2024, mun. 
Chișinău, numita, a acceptat mijloace bănești din Federația Rusă prin operatorul 
bancar "PSB", pentru exercitarea/neexercitarea dreptului de vot la referendumul 
constituțional electoral din anul 2024. 
 La data de 10.04.2025, în baza procesului-verbal cu privire la contravenție 
indicat supra, agentul constatator a emis decizia de sancționare a cet. JURAT Zinaida, 
aplicându-i acesteia o sancțiune sub formă de amendă în mărime de 500 u.c., 
echivalentul sumei de 25.000 lei.
Nefiind de acord cu decizia de sancționare, la data de 18 august 2025, 
contravenienta JURAT Zinaida a depus la autoritatea din care face parte agentul 
constatator o contestație, solicitând anularea procesului-verbal și a deciziei de 
sancționare emise în privința sa pe cazul relatat supra, și deopotrivă încetarea 
procesului contravențional din motivul lipsei faptului contravenției.
În argumentarea contestației sale, petiționara a relatat că, agentul constatator ar 
fi stabilit precum că cet. JURAT Zinaida ar fi fost implicată în contravenția de 
corupere electorală pasivă.
Susține că a  făcut cunoștință cu procesul-verbal cu privire la contravenție și 
decizia de sancționare la data de 18.08.2025. 
Invocă faptul că, procesul contravențional a derulat în regim de urgență 
maximă, iar agentul constatator a examinat procesul efectiv în lipsa sa, nu i-a explicat 
drepturile și obligațiile, nu a asigurat dreptul la apărare al contravenientei, după caz nu 
a sigurat-o cu serviciile unui interpret, nu i-au explicat esența faptei imputate și nu a 
prezentat nicio probă care ar confirma acest fapt, a întocmit procesul-verbal cu grave 
erori de conținut. 
Descrie că, legea contravențională nu urmărește cauzarea de suferințe fizice sau 
lezarea demnității omului, nimeni nu poate fi supus torturii, nici la pedepse sau 
tratamente crude, inumane ori degradante.
Insistă asupra lipsei faptului contravenției, și pentru acest motiv cere încetarea 
procesului contravențional pornit în privința sa.
Cu referire la prevederile art.art.374, 425 din Codul contravențional, petiționara 
a indicat că, în speță este dificil de stabilit care a fost materialul probator pe care l-a 
utilizat agentul constatator la formularea concluziilor cu privire la faptele indicate în 
procesul-verbal, aspect care afectează echitatea procesului contravențional per 
ansamblu.
Deopotrivă, petiționara invocă temeiuri de nulitate a procesului-verbal cu 
privire la contravenție, prin prisma faptului că agentul constatator nu a indicat exact 
locul și nici timpul sau perioada comiterii faptei contravenționale. Or, agentul 
constatator s-a limitat la întocmirea formală a procesului-verbal cu emiterea deciziei 
asupra cauzei contravenționale.
Mai indică petiționara că, agentul constatator a omis să probeze cine anume i-a 
transmis contravenientei bani, care persoană fizică, or aplicația bancară nu poate fi 
subiect al contravenției, nu este menționat timpul pretinsei acceptări a banilor, nu este 
probat scopul transferului banilor, nu a fost probat dacă careva bani au ajuns efectiv la 
patentă și/sau au fost ridicați de ultima, nu este probată legătura cauzală între o 
aplicație bancară, un mesaj și alegerile, nu este probată acceptarea participării la 
alegeri din interes material, nu este probat că anumiți bani au avut scopul influențării 
opiniei la alegeri, nu este răsturnată ipoteza unei simple donații sau a unui simplu 
transfer.
Reține că, unica pretinsa probă ar fi o oarecare listă precum că există un mesaj 
de la o bancă străină pe un număr de telefon, precum că ar fi existat un transfer, date 
care nici nu au fost verificate corespunzător.
Așadar, consideră că fapta ce i s-a incriminat, se bazează doar pe constatări 
subiective personale ale agentului constatator.
În concluzie afirmă că, existența faptei contravenționale și comiterea acesteia cu 
vinovăție de către persoana specificată în procesul-verbal cu privire la contravenție, 
trebuie să fie demonstrate potrivit principiului dincolo de orice dubiu rezonabil, pe 
când în situația de referință, prezumția de nevinovăție de care se bucură acuzatul, nu a 
fost răsturnată.
        Argumentele participanților la proces:
Petiționara JURAT Zinaida, în ședința de judecată, a menținut declarația depusă 
anterior. Aceasta a arătat că nu a fost prezentă la întocmirea procesului-verbal cu 
privire la contravenție. Susține că doi reprezentanți ai Poliției, un bărbat și o femeie, 
au venit la domiciliul ei și i-au cerut să urce în mașina poliției. Aceștia i-au adresat 
câteva întrebări referitoare la participarea sa la anumite acțiuni electorale, iar 
petiționara a declarat că nu a primit niciun leu. Explicațiile au fost consemnate în 
interiorul mașinii, însă procesul-verbal contravențional nu a fost întocmit în prezența 
ei.
Avocata Ina Bodean, acționând în interesele petiționarei Jurat Zinaida, a 
completat în ședința de judecată argumentele împotriva procesului-verbal de 
constatare a contravenției și a deciziei de sancționare din 10.04.2025, prin depunerea 
unei noi contestații. În aceasta, a invocat inadmisibilitatea probelor administrate de 
agentul constatator, motivând că acestea nu întrunesc condițiile de pertinență, 
concludență și utilitate.
Agentul constatator Zlobina Alexandra, fiind citat legal, nu s-a prezentat la 
ședința de judecată din motive necunoscute instanței. 
În condițiile enunțate, conducându-se de prevederile art. 455 alin. (2) Cod 
contravențional, instanța a dispus examinarea contestației în lipsa agentului 
constatator.
Aprecierea instanţei:
Audiin opiniile participanților la process,examinând materialele cauzei în 
raport cu cadrul legal relevant speței, instanţa apreciază necesar să admită 
contestația petiționarei, reieşind din următoarele considerente:
Preliminar instanța de judecată verifică chestiunea admisibilității contestației 
spre examinare.
Astfel, potrivit art. 448 alin. (1) Cod Contravențional, contravenientul, victima 
sau reprezentantul acestora, procurorul, dacă este parte în cauza contravenţională, în 
cazul în care nu sînt de acord cu decizia agentului constatator sau în cazul în care 
aceasta a fost emisă cu încălcarea normelor procesuale stabilite de prezentul cod, sînt 
în drept să conteste decizia emisă asupra cauzei contravenţionale. Termenul de 
contestare a deciziei agentului constatator este de 15 zile de la data emiterii acesteia 
sau, pentru părţile care nu au fost prezente la şedinţa de examinare a cauzei 
contravenţionale, de la data înmînării copiei de pe decizia respectivă în condiţiile 
art.4471alin.(8).
De la bun început instanța reține că, de caz, contestația deferită spre soluționare 
se înscrie în categoria de cauze contravenționale atribuite spre examinare în 
competența instanței de judecată, în acord cu dispozițiile art. 395 alin. (1) pct. 2) Cod 
contravențional.
Concomitent, se constată că procesul-verbal cu privire la contravenție a fost 
întocmit la data de 10 aprilie 2025, în lipsa cet. Jurat Zinaida, fapt dedus atât din 
mențiunile înscrise la rubrica nr. 15, unde sunt indicate datele martorului asistent, cât 
și din absența semnăturilor făptuitoarei în rubricile corespunzătoare. Copia procesului-
verbal cu privire la contravenție a fost expediată pe adresa cet. Jurat Zinaida, însă nu a 
fost recepționat de către destinatară, la dosar fiind anexat plicul de expediere a copiei 
procesului-verbal, cu mențiunea de pe avizul poștal „nereclamat”. De asemenea, la 
contestație a fost anexată copia încheierii privind intentarea procedurii de executare 
nr. 025s-610/2025 din 14.08.2025.
Contestația a fost înregistrată la organul din care face parte agentul constatator 
la data de 18 august 2025.
În circumstanțele expuse și în conformitate cu prevederile art. 448 alin. (3) Cod 
contravențional, care stabilește că, persoana față de care a fost emisă decizia și care a 
lipsit atât la examinarea cauzei, cât și la pronunțarea deciziei, și care nu a fost 
informată despre decizia emisă, poate contesta decizia agentului constatator și peste 
termen, dar nu mai târziu de 15 zile de la data începerii executării sancțiunii 
contravenționale sau a perceperii despăgubirii materiale, se constată că contestația a 
fost depusă în termen.
În aceeași ordine de analiză, instanța reține că potrivit art. 448 alin. (8) Cod 
contravențional, pentru contestația depusă împotriva deciziei de aplicare a sancțiunii 
contravenționale se percepe o taxă de timbru în mărimea prevăzută de Legea taxei de 
stat nr. 213/2023.
La materialele cauzei, se regăsește bonul de plată din. 18.08.2025, prin care se 
confirmă că Jurat Zinaida a achitat taxa de timbru în sumă de 200.00 lei.
Așadar, și la acest capitol instanța apreciază contestația ca fiind admisibilă spre 
examinare.
Cu referire la fondul cauzei:
Potrivit art. 1 al. (3) al Constituţiei Republicii Moldova, Republica Moldova 
este un stat de drept, democratic, în care demnitatea omului, drepturile şi libertăţile 
lui, libera dezvoltare a personalităţii umane, dreptatea şi pluralismul politic reprezintă 
valori supreme şi sunt garantate.
Conform art. 1 al Convenţiei Europene pentru Drepturile Omului, se obligă 
Statele Membre să recunoască oricărei persoane aflate sub jurisdicţia lor drepturile şi 
libertăţile definite în titlul I al Convenţiei. Această obligaţie trebuie respectată de către 
toate instituţiile statale, de către puterea executivă a statului, însă şi de puterile 
legislativă şi judecătorească, precum şi de către toate persoanele care acţionează în 
numele acestor puteri.
Potrivit constatărilor CtEDO în cauza Ozturk vs. Germania (hotărârea din 
21.02.1984): „În dreptul intern al multor state părți la Convenție operează distincția 
între infracțiune, delicte și contravenții. Pe de altă parte, ar fi contrar obiectului și 
scopului art. 6, care garantează oricărei persoane dreptul la un proces echitabil, dacă 
statelor le-ar fi permis să excludă din câmpul de aplicare al art. 6 o întreagă categorie 
de fapte pe motivul că acestea sunt contravenții”. 
Deopotrivă, CtEDO a concluzionat că, „distincția între contravenții și 
infracțiuni, existentă în legislația internă, nu poate avea ca efect scoaterea unei 
categorii de fapte din sfera de incidență a art. 6 din Convenția Europeană a Drepturilor 
Omului și a Libertăților Fundamentale” (CEDO). Iar, în speța Ziliberberg vs. 
Moldova, de CtEDO este menționat că, la examinarea cauzelor contravenționale 
urmează să fie respectate toate exigențele ce derivă din prevederile art. 6 CEDO.
Potrivit materialelor cauzei, la data de 10 aprilie 2025, agentul constatator 
Zlobina Alexandra, a încheiat procesul-verbal cu privire la contravenție seria MAI06 
nr. 499178 în privința cet. JURAT Zinaida în temeiul art.47 1 alin.(1) Cod 
contravențional, incriminându-i ultimei comiterea faptei prejudiciabile în următoarele 
circumstanțe: în anul 2024, *****, numita, a acceptat mijloace bănești din Federația 
Rusă prin operatorul bancar "PSB", pentru exercitarea/neexercitarea dreptului de vot 
la referendumul constituțional electoral din anul 2024. 
La data de 10.04.2025, în baza procesului-verbal cu privire la contravenție 
indicat supra, agentul constatator a emis decizia de sancționare a cet. JURAT Zinaida, 
aplicându-i acesteia o sancțiune sub formă de amendă în mărime de 500 u.c., 
echivalentul sumei de 25 000 lei.
În context, potrivit art. 7 din Codul Contravențional, persoana poate fi 
sancționată numai pentru contravenția în a cărei privință este dovedită vinovăția sa, cu 
respectarea normelor prezentului cod. 
În conformitate cu art. 8 alin. (2) din Codul Contravenţional, este supusă 
răspunderii contravenţionale numai persoana care a săvârșit cu intenţie sau din 
imprudenţă o faptă prevăzută de legea contravenţională. 
Potrivit art. 10 din Codul Contravențional, constituie contravenție fapta – 
acțiunea sau inacțiunea ilicită, cu un grad de pericol social mai redus decît 
infracțiunea, săvîrșită cu vinovăție, care atentează la valorile sociale ocrotite de lege, 
este prevăzută de prezentul cod și este pasibilă de sancțiune contravențională. Fapta 
prejudiciabilă constituie temeiul real al răspunderii contravenționale și se manifestă 
sub două forme prin intenție sau din imprudență.
În conformitate cu prevederile art. 458 alin. (1) din Codul contravențional, 
examinând cauza contravențională, instanța de judecată este obligată să determine: a) 
caracterul veridic al contravenției imputate; b) existența cauzelor care înlătură 
caracterul contravențional al faptei; c) vinovăția persoanei în a cărei privință a fost 
pornit procesul contravențional; d) existența circumstanțelor atenuante și/sau 
agravante; e) necesitatea sancționării și, după caz, caracterul sancțiunii 
contravenționale; f) alte aspecte importante pentru soluționarea justă a cauzei. 
În sensul art. 462 alin. (5) din Codul contravențional, atunci când examinează 
cauza contravențională, instanța de judecată trebuie să pronunțe una din aceste două 
soluții: a) încetarea procesului contravențional; sau b) declararea vinovăției persoanei 
care a comis contravenția imputată și, după caz, stabilirea sancțiunii contravenționale, 
aplicarea măsurii de siguranță sau înlăturarea executării sancțiunii. 
În vederea determinării existenței sau inexistenței faptei contravenționale, 
prioritar instanța de judecată va analiza cuprinsul procesului-verbal cu privire la 
contravenție prin raportarea acestuia la celelalte materiale existente la dosar.
Așadar, potrivit art. 442 alin. (1) din Codul contravențional, procesul-verbal cu 
privire la contravenție este un act prin care se individualizează fapta ilicită și se 
identifică făptuitorul. Procesul-verbal se încheie de agentul constatator pe baza 
constatărilor personale și a probelor acumulate, în prezența făptuitorului sau în 
absența lui. 
La rândul său și art. 440 alin. (1) din Codul Contravențional prescrie că, 
constatarea faptei contravenționale înseamnă activitatea, desfășurată de agentul 
constatator, de colectare și de administrare a probelor privind existența contravenției, 
deciziei privind examinarea contravenției în temeiul constatării agentului constatator 
sau procesului-verbal cu privire la contravenție, de aplicare a sancțiunii 
contravenționale sau de trimitere, a dosarului, după caz, funcționarului abilitat să 
examineze cauza contravențională, din cadrul autorității din care face parte agentul 
constatator, în instanța de judecată sau în alt organ spre soluționare.
În accepțiunea art.425 alin.(1) și (2) din Codul contravențional, (1) Probele sînt 
elemente de fapt, dobîndite în modul stabilit de prezentul cod, care servesc la 
constatarea existenţei sau inexistenţei contravenţiei, la identificarea făptuitorului, la 
constatarea vinovăţiei şi la cunoaşterea altor circumstanţe importante pentru justa 
soluţionare a cauzei. (2) În calitate de probe se admit elementele de fapt constatate 
prin intermediul următoarelor mijloace: procesul-verbal cu privire la contravenţie, 
procesul-verbal de ridicare a obiectelor şi documentelor, procesul-verbal de 
percheziţie, procesul-verbal privind cercetarea la fața locului, procesele-verbale 
privind alte acțiuni procesuale efectuate în conformitate cu prezentul cod, explicaţiile 
persoanei în a cărei privinţă a fost pornit proces contravenţional, declaraţiile victimei, 
ale martorilor, înscrisurile, înregistrările audio sau video, fotografiile, corpurile 
delicte, obiectele şi documentele ridicate, constatările tehnico-ştiinţifice şi medico-
legale, raportul de expertiză. Probele pot fi dobândite, prelucrate, păstrate și 
prezentate ca documentație pe suport de hârtie sau în formă electronică ori cu 
convertirea documentației respective într-un format electronic ușor accesibil, inclusiv 
cu utilizarea semnăturii electronice simple.
În subsidiar, prevederile art. 425 alin. (3) din Codul Contravențional consacră 
că, aprecierea probelor se face de persoana competentă să soluționeze cauza 
contravențională, potrivit convingerii sale pe care și-a format-o cercetând toate 
probele administrate în raport cu circumstanțele constatate ale cauzei și călăuzindu-se 
de lege. 
Totodată, legiuitorul a instituit obligația încheierii procesului-verbal cu privire 
la contravenție fiind obligatorie întrunirea cumulativă a 2 condiții: a constatărilor 
personale a agentului constatator și a probelor acumulate.
Pe caz, în susținerea de facto a învinuirii aduse cet. JURAT Zinaida în baza 
normei incriminatorii citate anterior, agentul constatator a administrat cu titlu de 
mijloace materiale de probă următoarele înscrisuri: procesul-verbal cu privire la 
contravenție seria MAI06 nr. 499178, în original; procesul-verbal de audiere a 
persoanei în privința căreia a fost pornit procesul contravențional din 10.04.2024, în 
care au fost consemnate declarațiile cet. Jurat Valentrina și potrivit cărora, aceasta a 
negat implicarea sa la careva proteste sau mitinguri organizate de partidul politic 
"Șor" și nu a primit careva mijloace finaciare; copia scrisorii Direcției de Poliție 
***** adresată șefilor IP teritoriale Chișinău nr. 34/205066 din 08 aprilie 2025 prin 
care au fost remise materialele acumulate în cadrul procesului contravențional 
RAP01433516  conform competenței; Raportul ofițerului principal al SSP, inspector 
superior Roșca Maria, din 08.04.2025, adresat șefului Inspectoratului de Poliție 
Centru, comisar-șef Lilian Luca, prin care acesta este informat că, la examinarea în IP 
Centru, se află materialul nr. 4982 din 08.04.2025 privind inițierea procedurii 
contravenționale RAP 013516, în temeiul art. 471 alin. (1) din Codul contravențional, 
pe motiv că Jurat Valentina a efectuat, în perioada anului 2024, cinci conexiuni cu 
operatorul bancar din Federația Rusă PSB, solicitându-se dispunerea examinării 
cazului de către un agent constatator din cadrul SSO IP Centru; copia ordonanței  din 
19 noiembrie 2024 privind autorizarea efectuării în cadrul cauzei penale 
nr.2023970322 a măsurii speciale de investigații - identificarea abonatului sau a 
utilizatorului unei rețele de comunicații electronice de la furnizorul de servicii de 
comunicații electronice SA ”Moldcell” cu indicarea datelor de identificare ale 
abonatului sau ale utilizatorului unei rețele de comunicații electronice a utilizatorilor 
cartelelor SIM unice (46040 numere) fixate pe un CD de tip DVD-R având pe el 
inscripția ”Anexa 1 Moldcell”, cu stocarea informației pe un suport informațional 
și/sau CD; copia ordonanței privind aprecierea pertinenței rezultatelor măsurii 
speciale de investigații din 11.12.2024, prin care a fost constatat că la efectuarea 
măsurii speciale de investigații - identificarea abonatului sau a utilizatorului unei 
rețele de comunicații electronice de la furnizorul de servicii de comunicați electronice 
SA ”Moldcell” privind aplicația mobilă cu identificatorul PSB și/sau ”ПСБ”, a 
utilizatorilor cartelelor SIM unice (46040 numere), au fost respectate condițiile și 
temeiurile legale pre văzute de Codul de procedură penală, cu aprecierea rezultatelor 
acestei măsuri ca fiind pertinente pentru cauza penală nr.2023970322, pornită la data 
de 15.08.2023 de către organul de urmărire penală a DGUP al CNA în baza art.181 3 
Cod penal; copia mandatului judecătorului de instrucție nr.13-2235/2025 din 
01.04.2025 prin care a fost autorizată folosirea datelor obținute în urma efectuării 
măsurilor speciale de investigații din cauza penală nr.2023970322 în cauza 
contravențională RAP01 433516; copia ordonanței din 22.10.2024, prin care a fost 
dispusă efectuarea măsurii speciale de investigații - colectarea de informații de la 
furnizorii de servicii de comunicații electronice - SA ”Moldcell”, privind aplicația 
mobilă cu identificatorul PSB și/sau ”ПСБ” (Federația Rusă) ce aparține Băncii 
Comerciale Promsveazibank din Federația Rusă, pentru perioada de timp 01.01.2024-
până la momentul executării; copia ordonanței din 08.11.2024 privind aprecierea 
pertinenței rezultatelor măsurii speciale de investigații, prin care rezultatele măsurii 
speciale de investigații - colectarea de informații de la furnizorii de servicii de 
comunicații electronice - SA ”Moldcell”, privind aplicația mobilă cu identificatorul 
PSB și/sau ”ПСБ” (Federația Rusă) ce aparține Băncii Comerciale Promsveazibank 
din Federația Rusă, pentru perioada de timp 01.01.2024-22.10.2024, au fost apreciate 
ca fiind pertinente pentru cauza penală nr. 2023970322; copia mandatului 
judecătorului de instrucție din 22.10.2024, prin care a fost autorizată efectuarea 
măsurii speciale de investigații - colectarea de informații de la furnizorii de servicii de 
comunicații electronice - SA ”Orange”, privind aplicația mobilă cu identificatorul 
PSB și/sau ”ПСБ” (Federația Rusă) ce aparține Băncii Comerciale Promsveazibank 
din Federația Rusă, pentru perioada de timp 01.01.2024-până la 22.10.2024; copia 
încheierii judecătorului de instrucție nr.13-2235/2025 din 01.04.2025 prin care a fost 
autorizată folosirea datelor obținute în urma efectuării măsurilor speciale de 
investigații din cauza penală nr.2023970322 în cauza contravențională RAP01 
433516. 
Petiționara nu a fost de acord cu învinuirea adusă ei prin actul administrativ 
prenotat și decizia de sancționare, astfel că a exercitat dreptul la contestație în ordinea 
stabilită de art.448 alin.(1) Cod contravențional.
Așadar, cu referire la legalitatea procesului-verbal cu privire la contravenție 
seria MAI06 nr. 499178 din 10 aprilie 2025, instanța evidențiază că, acesta a fost 
întocmit în corespundere cu criteriile de formă prevăzute de art. 443 Cod 
contravențional, iar careva situații care ar determina nulitatea absolută a acestuia (în 
acord cu prevederile art. 445 Cod contravențional), instanța nu a identificat. 
În subsidiar, instanța va examina temeinicia acuzațiilor reținute de agentul 
constatator în sarcina petiționarei prin decizia de sancționare și procesul-verbal cu 
privire la contravenție, contestate în speță.
În acest sens instanța învederează că, art. 47 1 alin.(1) Cod contravențional 
incriminează: Pretinderea, acceptarea sau primirea, personal sau prin mijlocitor, de 
către un alegător a bunurilor, serviciilor, privilegiilor sau avantajelor sub orice formă, 
care nu i se cuvin, pentru sine sau pentru o altă persoană, sau acceptarea promisiunii 
ori a ofertei acestora, în scopul exercitării sau al neexercitării unor drepturi electorale 
în cadrul alegerilor, inclusiv al alegerilor regionale, dacă fapta nu constituie 
infracțiune, care se sancționează cu amendă de la 500 la 750 de unități convenționale.
Respectiva normă incriminatorie a fost reglementată de legiuitorul național prin 
Legea nr.230 din 31.07.24, MO355-357/15.08.24 art.559; în vigoare din 15.08.24.
Analiza probatoriului administrat la caz în coroborare cu învinuirea formulată 
cet JURAT Zinaida, determină instanța să conchidă asupra necesității încetării 
procesului contravențional pe motivul lipsei faptului contravenției. Or, condiția 
complementară obligatorie pentru încheierea procesului-verbal cu privire la 
contravenție, în speță nu a fost justificată de către agentul statului, astfel lipsind 
careva probe ce ar confirma învinuirea incriminată cet. JURAT Zinaida.
În dezvoltarea raționamentului anterior invocat, instanța pornește de la faptul că, 
potrivit jurisprudenței CtEDO, în materie penală, o informare precisă şi completă cu 
privire la acuzaţiile aduse unui inculpat şi, prin urmare, cu privire la încadrarea 
juridică pe care instanţa ar putea să o reţină împotriva acestuia, este o condiţie 
esenţială a echităţii procedurii [Pélissier şi Sassi împotriva Franţei (MC), pct. 52; 
Sejdovic împotriva Italiei (MC), pct. 90]. 
Cu transpunere la caz, deși aparent rubricile cu nr.4 și nr.6 din procesul-verbal 
expune fabula potrivit căreia:” în anul 2024, mun. Chișinău, Jurat Valentina, a 
acceptat mijloace bănești din Federația Rusă prin operatorul bancar "PSB", pentru 
exercitarea/neexercitarea dreptului de vot la referendumul constituțional electoral din 
anul 2024”, - însă, nici descrierea pretinsei acțiuni ilicite, nici înscrisurile administrate 
la dosarul contravențional nu permit identificarea acțiunilor/ inacțiunilor concrete 
prin care se pretinde că s-a manifestat modalitatea normativă de exteriorizare a 
laturii obiective a contravenției de corupere electorală pasivă - acceptarea 
mijloacelor financiare. Or, descrierea faptei contravenționale incriminate trebuia să 
se identifice cu claritate și precizie conținutul activităților, acțiunilor, fie inacțiunilor 
pretins ilicite, împrejurările în care acestea au avut loc (subiecți implicați, spațiu, timp, 
mijloace de comitere), care au generat răspunderea contravențională a cet. Jurat 
Valentina potrivit normei de incriminare de la art.471 alin. (1) Cod contravențional.
În subsidiar, instanța subliniază în special caracterul defectuos al 
individualizării timpului comiterii prezumatei fapte prejudiciabile. Or, norma 
incriminatorie prevăzută de art.47 1 Cod contravențional, a fost instituită în legea 
penală a Republicii Moldova la 15.08.2024, pe când agentul constatator indică drept 
perioadă de săvârșire a faptei contravenționale anul 2024, ceea ce ar cuprinde în sine 
și perioadele lunilor anului 2024, de până la intrarea în vigoare a normei incriminatorii 
de referință.
O atare abordare contravine principiilor „nullum crimen sine lege” şi „nulla 
poena sine lege”, și de asemenea principiilor de acțiune a legii contravenționale în 
timp. Astfel, în accepțiunea art.3 alin. (1) Cod contravențional, Caracterul 
contravenţional al faptei şi sancţiunea ei contravenţională se stabilesc de prezentul cod 
în vigoare la momentul săvîrşirii faptei.
Totodată, același principiu este protejat și la nivel european prin art. 7 din 
Convenția Europeană a Drepturilor Omului, care stabilește că: „(...) Nimeni nu poate 
fi condamnat pentru o acțiune care, în momentul comiterii, nu constituia infracțiune 
potrivit dreptului intern (...)”. 
Aplicarea art. 47¹ Cod contravențional este condiționată de demonstrarea că 
fapta imputată a avut loc ulterior intrării în vigoare a legii, adică începând cu 15 
august 2024.
Definirea atât de vagă a timpului comiterii pretinsei fapte prejudiciabile și 
extinderea învinuirii asupra unor perioade anterioare datei de 15 august 2024, 
transgresează principiile enumerate supra, și ca urmare generează dubii asupra 
legalității și temeiniciei acuzațiilor aduse cet. Jurat Valentina.
Concomitent instanța observă că la materialele cauzei contravenționale nu sunt 
prezente mijloace de probă necesare și nici suficiente demonstrării învinuirii 
formulate în procesul-verbal cu privire la contravenție. Or, în ceea ce privește copiile 
ordonanțelor procurorului adoptate într-o altă cauză penală, prin care au fost dispuse 
și autorizate efectuarea mai multor măsuri speciale de investigații, în niciuna dintre 
ele nu este vizată nemijlocit contravenienta/petiționara JURAT Zinaida (nefiind 
examinată și nici demonstrată legătura acelei cauze penale cu persoana 
contravenientei, se încalcă principiul caracterului personal al răspunderii 
contravenționale), acestea constituind în fapt niște acte procesuale care certifică 
procedura dobândirii, administrării acelor măsuri speciale. Însă, rezultatul măsurilor 
speciale de investigații nu a fost nici prezentat la materialele dosarului 
contravențional, și subsecvent nici corelat cu învinuirea adusă pe caz cet. JURAT 
Zinaida.
De asemenea, încheierile judecătorilor de instrucție prin care s-a dispus 
autorizarea utilizării datelor obținute în urma măsurilor speciale de investigație, de 
rând cu ordonanțele procurorului, toate adoptate în cauza penală nr. 2023970322 nu 
reprezintă mijloace de probă, ci sunt acte procesuale de dispoziție prin care s-au 
dispus și s-au autorizat măsuri speciale de investigație și acțiuni de urmărire penală. 
Respectivele acte procesuale doar certifică modalitatea de desfășurare a 
investigațiilor și garantarea respectării procedurilor legale, dar nu constituie probe, 
deoarece nemijlocit ele nu conțin în mod direct fapte, declarații sau elemente de probă 
efective care să susțină acuzațiile aduse pe caz lui JURAT Zinaida.
În acest sens, în pofida faptului că aceste acte sunt importante pentru cadrul 
procesual al cercetării și investigării, ele nu sunt mijloace de probă conform 
dispozițiilor art. 93 alin. (2) Cod de procedură penală, și nici în sensul instituit de 
art.425 alin.(2) Cod contravențional, care reglementează explicit mijloacele de probă 
admisibile în procedura penală, și respectiv cea contravențională. De asemenea, ele nu 
pot influența direct soluționarea fondului cauzei, întrucât nu furnizează elemente 
factuale suficiente pentru a stabili vinovăția contravenientei.
Dimpotrivă, rezultatele acestor autorizări puteau să constituie mijloc de probă (a 
se vedea art.425 alin.(2) Cod contravențional), dar în speță nu au fost administrate 
atare înscrisuri (proces-verbal de consemnare a rezultatelor măsurilor speciale de 
investigații, după caz purtătorii de informații, rapoarte de conținut, etc.).
Aprecierea instanței derivă expres din prevederile art.136 alin.(1) Cod de 
procedură penală, care stipulează că, după finalizarea efectuării măsurii speciale de 
investigații și constatarea lipsei necesității prelungirii efectuării acesteia sau, în caz de 
necesitate, pe parcursul realizării ei, ofițerul de investigații desemnat pentru 
efectuarea acesteia întocmește un proces-verbal privind consemnarea rezultatelor 
efectuării măsurii speciale de investigații.
La caz, finalitatea acelor măsuri speciale de investigații, nu este stabilită din 
înscrisurile administrate la materialele cauzei contravenționale. Prin urmare, nu poate 
fi apreciată nici pertinența, relevanța și utilitatea ordonanțelor și încheierilor cercetate 
supra, în raport cu obiectul cercetării în cauza contravențională de referință.
Totodată instanța observă că, utilizarea actelor procesuale și rezultatelor 
măsurilor speciale de investigații au fost autorizate prin încheierile emise de 
Judecătoria Chișinău, sediul Ciocana, la 01.04.2025, și prevăzute pentru utilizare 
pentru cauza contravențională RAP01 433516, nu și pe cauza contravențională 
intentată căre agentul constatator al IP Centru al DP mun.Chișinău Zlobina Alexandra 
în privința cet. JURAT Zinaida. 
Or, așa cum garanțiile procesuale instituite unui proces penal sunt valabile și 
pentru procedurile contravenționale, instanța reține că din accepțiunea art. 24 
alin.(2) Cod de procedură penală, instanţa judecătorească nu este organ de 
urmărire penală, nu se manifestă în favoarea acuzării sau a apărării şi nu exprimă 
alte interese decît interesele legii.
Prin urmare, instanța de judecată nu este în postura de a deduce elemente ale 
învinuirii care nu au fost nici formulate, nici probate de către organul de drept 
competent în acest sens.
Pe fundalul omisiunilor stabilite, instanța relevă că potrivit practicii CtEDO, 
carențele autorităților nu pot fi imputabile reclamanților și nu trebuie să-i pună într-o 
situație defavorabilă (a se vedea HCC nr.12 din 14.05.2015). Tot în opinia CtEDO, 
omisiunile sau erorile autorităților trebuie să servească în beneficiul acuzatului. 
Cu alte cuvinte, riscul oricărei erori comise de organul de urmărire penală, sau chiar 
de o instanță, urmează să fie suportat de către stat, iar corectarea acesteia nu trebuie să 
fie pusă în sarcina persoanei (HCC nr.12 din 14.05.2015, parag.76), cu excepțiile 
prevăzute de lege.
Din analiza coroborată a materialelor cauzei, instanța nu identifică niciun 
element factual cert privind pretinsa acțiune a cet. JURAT Zinaida de "acceptare" a 
mijloacelor financiare în scop electoral.
În subsidiar instanța notează că, art. 375 Cod contravențional definește pe 
îndelete principiul prezumției de nevinovăție, potrivit căruia: (1) Persoana acuzată de 
săvîrşirea unei contravenţii se consideră nevinovată atîta timp cît vinovăţia sa nu este 
dovedită în modul prevăzut de prezentul cod. (2) Nimeni nu este obligat să 
dovedească nevinovăţia sa. (3) Concluziile despre vinovăţia persoanei în săvîrşirea 
contravenţiei nu pot fi întemeiate pe presupuneri. Toate dubiile în probarea învinuirii 
care nu pot fi înlăturate în condiţiile prezentului cod se interpretează în favoarea 
persoanei în a cărei privinţă a fost pornit proces contravenţional.
Pertinentă este și jurisprudența CtEDO. Astfel, în cauza Telfner versus Austria, 
CtEDO a statuat ca o condamnare în lipsa probelor convingătoare de vinovăție 
constituie o încălcare a art.6 §2 din CEDO. Iar în cauza Anghel versus România, 
CtEDO a accentuat că sarcina probei îi revine acuzării și îndoiala profită acuzatul. 
În lumina jurisprudenţei Curţii Europene a Drepturilor Omului, instanţa reţine 
că acesta este un principiu complementar prezumţiei de nevinovăţie. Înfăptuirea 
justiţiei cere ca judecătorii să nu se întemeieze, în hotărârile pe care le pronunţă, pe 
probabilităţi, ci pe certitudini dobândite pe bază de probe decisive, complete, sigure, 
în măsură să reflecte realitatea obiectivă. 
Din aceste considerente, instanța de judecată ajunge la concluzia că, acuzația 
adusă cet. JURAT Zinaida  de comitere a contravenției prevăzute de art. 47 1 alin. (1) 
din Codul contravențional, nu și-a găsit confirmare în ședința de judecată. 
În conformitate cu prevederile art. 461 Cod Contravenţional RM, în cazul în 
care, pe parcursul judecării cauzei, se constată vreunul din temeiurile prevăzute la 
art.441 instanţa încetează procesul contravenţional.
Conform art.441 alin. (1) lit.a) Cod Contravenţional RM, procesul 
contravenţional nu poate fi pornit, iar dacă a fost pornit, nu poate fi efectuat şi va fi 
încetat în cazurile în care: nu există faptul contravenţiei.
Respectând principiul contradictorialităţii procesului contravenţional şi limitele 
judecării cauzei, cercetând şi apreciind probele prezentate în şedinţa de judecată din 
punct de vedere al pertinenţei, concludenţii, utilităţii şi veridicităţii, iar toate în 
ansamblu din punct de vedere al coroborării lor, conform propriei convingeri, formate 
în urma examinării probelor în ansamblu, sub toate aspectele şi în mod obiectiv, 
călăuzindu-se de lege, instanţa de judecată concluzionează că, în şedinţa de judecată 
nu a fost dovedit că JURAT Zinaida  ar fi comis fapta contravenţională specificată la 
art. 47 1 alin. (1) din Codul contravenţional, din care considerente, cu referire la 
dispoziţia art. 461 coroborată cu cea a art. 441 alin. (1) lit. a) din Codul 
contravenţional, contestaţia urmează a fi admisă, iar procesul contravenţional 
respectiv necesită a fi încetat pe motiv că nu există faptul contravenţiei.
Conducându-se de prevederile art. art. 448, 458, 460-462 Cod contravenţional, 
instanţa de judecată,-
H O T Ă R Ă Ş T E:
Se admite contestația înaintată de petiționara JURAT Zinaida, împotriva 
procesului-verbal cu privire la contravenție seria MAI06 nr. 499178 din 10.04.2025, 
încheiat în privința cet. JURAT Zinaida, născută la *****, IDNP:*****, în temeiul 
art. 47 1 alin.(1) Cod contravențional, precum și împotriva deciziei de sancționare a 
contravenientei din aceeași dată.  
Se încetează procesul contravențional pornit în privința cet. JURAT Zinaida, în 
temeiul art. 47 1 alin.(1) Cod contravențional, din motiv că nu există faptul 
contravenţiei. 
Se declară nulă decizia agentului constatator Zlobina Alexandra, seria MAI06 
nr. 499178 din 10.04.2025, de aplicare a sancțiunii contravenționale cet. JURAT 
Zinaida, sub formă de amendă în mărime de 500 (cinci sute) unități convenționale, în 
baza art. 471 alin.(1) Cod Contravențional RM. 
Hotărîrea poate fi atacată cu recurs la Curtea de Apel Centru în termen de 15 
zile prin intermediul Judecătoriei Chişinău, sed. Buiucani.
Peşedintele şedinţei
Judecătorul                                                              Roman Mazureț