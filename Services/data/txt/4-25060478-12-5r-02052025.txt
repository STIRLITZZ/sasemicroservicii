                                                                                                      4-25060478-12-5r-02052025
                  Dosar nr.5r-2121/2025
H O T Ă R Â R E 
În numele Legii
11 decembrie 2025                                                                           mun. 
Chișinău
Judecătoria Chișinău (sediul Buiucani)
Instanța de judecată în componență:
Președintele ședinței, judecător                                          Vasilisa Muntean
Grefier                                                                                   Bantuș Emilia
a examinat în ședință publică contestația depusă de Railean Zinaida împotriva procesului-
verbal cu privire la contravenție nr.MAI06 346452 și a deciziei de sancționare din 09.04.2025, 
adoptate în temeiul art.47¹ alin.(1) Cod Contravențional al RM, - 
a  c o n s t a t a t:
La data de 09.04.2025 agentul constatator OSS al SP-8 al IP Râșcani al DP mun. Chișinău, 
inspector superior Antonov Iulia a întocmit procesul-verbal cu privire la contravenție nr.MAI06 
346452 în privința cet. Railean Zinaida în baza art.47¹ alin.(1) Cod Contravențional al RM, 
pentru faptul că în perioada lunilor iunie – octombrie 2024, aflându-se în *****, a acceptat și 
primit mijloace bănești de la un partid politic pentru a susține un alt partid politic, și anume prin 
vot la alegerile prezidențiale din octombrie 2024. 
Prin decizia agentului constatator emisă pe marginea procesului-verbal cu privire la 
contravenție nr.MAI06 346452 în baza art.47¹ alin.(1) Cod Contravențional al RM, 
contravenientului Railean Zinaida i s-a aplicat sancțiunea contravențională sub formă de amendă 
în mărime de 750 unități convenționale, ceea ce constituie suma de 37 500 lei.
Nefiind de acord cu decizia de sancționare emisă de agentul constatator pe procesul-verbal 
cu privire la contravenție nr.MAI06 346452 din 09.04.2025 în temeiul art.47¹ alin.(1) Cod 
Contravențional al RM, la data de 23.04.2025 Railean Zinaida a depus în instanța de judecată 
contestație în temeiul art.448 Cod Contravențional al RM, solicitând anularea procesului-verbal 
cu privire la contravenție nr.MAI06 346452 și a deciziei de sancționare din 09.04.2025, ca fiind 
ilegale și neîntemeiate.
În motivarea contestației se indică că nu este de acord cu procesul-verbal și decizia de 
sancționare, consideră că este neîntemeiată și a fost adoptată contrar prevederilor legale și cu 
încălcări ale normelor legale. Totodată, declară că semnătura sa dacă a fost aplicată în 
compartimentul 18, solicită să fie considerată ca fiind o eroare, dat fiind că intenția a fost de a 
semna doar că a luat cunoștință cu pornirea procesului contravențional. În situația în care a 
achitat amenda, menționează că prin acest fapt categoric nu recunoaște vina și fapta 
contravențională. Achitarea amenzii s-a efectuat pentru a preveni unele pagube mai mari, a evita 
blocarea conturilor sau a surselor de plată (pensie, salariu, etc.) și a nu admite situația de a lipsi 
familia de ultimele surse de existență. 
 Indică că tot procesul a derulat în regim de urgență maximă, agentul constatator a examinat 
procesul efectiv în lipsa sa; nu i-a explicat drepturile și obligațiile în modul stabilit de lege; nu a 
asigurat dreptul la apărare a contravenientului; nu i-a asigurat serviciile unui interpret având în 
vedere că nu posedă în perfecție limba de stat; nu i-a explicat esența faptei imputate și nu a 
prezentat nici o probă care ar confirma acest fapt; a întocmit procesul-verbal cu grave erori de 
conținut; a amenințat cu probleme și mai mari și dosare penale în caz de nesupunere lui. Mai 
indică că în tot procesul de constatare a acestei presupuse contravenții a fost supusă unui 
tratament umilitor și degradant, fapt care a afectat-o atât pe ea, cât și întreaga familie.
Studiind conținutul procesului-verbal contestat, consideră că agentul constatator a examinat 
cauza într-un mod superficial și tendențios, acest fapt coroborat cu lipsa vreunei probe 
pertinente, demonstrând lipsa faptei contravenției și nulitatea actului contestat. Menționează că 
în așa mod a fost sancționat potrivit deciziei agentului constatator pentru o faptă care nu a fost 
constatată și pe care nu a comis-o.  
Totodată, invocă că procesul-verbal este întocmit cu grave erori și încălcări procedurale și 
este lovit de nulitate absolută. Menționează că procesul-verbal s-a întocmit cu grave erori de 
formă și conținut. Unul din elementele de bază ale procesului-verbal este locul și timpul 
săvârșirii faptei contravenționale. Agentul constatator nu a indicat exact locul și timpul sau 
perioada comiterii faptei contravenționale.
Menționează că agentul constatator, care potrivit dispozițiilor legale enunțate, era obligat să 
desfășoare toate acțiunile pentru constatarea faptei contravenționale, întocmind în acest sens un 
proces-verbal cu privire la contravenție, în care trebuia să individualizeze inclusiv fapta și 
pedeapsa, s-a limitat doar la o întocmire formală a procesului-verbal cu emiterea deciziei asupra 
cauzei contravenționale. Potrivit Deciziei de sancționare Railean Zinaida ar fi acceptat personal 
sume bănești pentru a exercita într-un mod anume votul la alegeri. Aceste concluzii sunt false și 
extensive defavorabile, nefiind bazate pe un substrat factologic suficient.
Nu este există nici o probă, cel puțin care să fie prezentată cine anume i-a dat bani, care 
persoană fizică anume. O aplicație bancară nu poate fi subiect al contravenției. Nu este menționat 
timpul acceptării banilor. Nu este probat care a fost scopul transferului banilor. Nu este probat 
dacă acești bani au ajuns anume la Railean Zinaida. Nu este probat dacă acești bani au fost 
ridicați. Nu este probată legătura cauzală între o aplicație bancară, un mesaj de la o aplicație 
bancară și alegerile. Nu este probată acceptarea participării la alegeri din interes material. Nu 
este probat faptul că anumiți bani au avut scopul influențării opiniei la alegeri. Nu este răsturnată 
ipoteza unei simple donații sau unui simplu transfer bancar.
Unica pretinsă probă a poliției ar fi o oarecare listă precum că există un mesaj de la o bancă 
străină pe un număr de telefon precum că ar fi existat un transfer, date care nici nu au fost 
verificate în mod corespunzător, astfel încât să fie valorificate în cadrul procesului 
contravențional. Dar nici măcar aceste pretinse probe nu au fost prezentate de agentul 
constatator, sarcina probatorie, revenindu-i în virtutea legii. La decizia de sancționare nu a fost 
anexată nici un material probator care ar demonstra componența contravenției de la art.47 1 Cod 
Contravențional.
Afirmă că agentul de constatare a admis un grav abuz în acest sens, aplicând o sancțiune 
pentru o faptă care nu constituie element constitutive ale contravenției. Din motivele expuse și 
deoarece în speță procesul-verbal cu privire la contravenție este lovit de nulitate absolută, dar și 
în lipsa unor probe care să demonstreze potrivit principiului dincolo de orice dubiu rezonabil, 
persistența la speță a faptei contravenționale și a comiterii ei de către acuzatul contravențional, 
prezumția de nevinovăție nu a fost răsturnată, ajunge la concluzia că procesul contravențional 
urmează a fi încetat, în legătură cu nulitatea acestuia și anulată decizia de sancționare din motiv 
că nu este întrunită fapta contravenției.
Contravenienta Railean Zinaida fiind legal citată (f.d.47, 56, 60), în ședința de judecată nu s-
a prezentat, nu a comunicat motivul neprezentării și nu a solicitat examinarea cauzei în absența 
sa.
În ședința de judecată de examinare a contestației agentul constatator OSS al SP-8 al IP 
Râșcani al DP mun. Chișinău, inspector superior Antonov Iulia fiind legal citată (f.d.48, 57), nu 
s-a prezentat, însă prin cereri depuse la data de 20.05.2025, 24.06.2025, 06.10.2025 a solicitat 
examinarea cauzei în absența sa.
Potrivit art.455 alin.(2) și (3) Cod Contravențional, prezența agentului constatator sau, după 
caz, a procurorului, în cazul în care acesta este parte în cauza contravențională, la ședința de 
judecare a cauzei contravenționale este obligatorie. Absența agentului constatator sau, după caz, 
a procurorului, citați în conformitate cu legislația, fără motiv întemeiat și fără înștiințarea 
prealabilă a instanței, nu împiedică judecarea cauzei contravenționale și permite aplicarea 
acestuia a unei amenzi judiciare de către instanța de judecată, în conformitate cu art.201 din 
Codul de procedură penală. Neprezentarea în ședință a făptuitorului sau a victimei, legal citate, 
fără motive întemeiate nu împiedică judecarea cauzei contravenționale.
În subsidiar, instanţa mai precizează că în partea ce ține de citarea participanților, este 
pertinentă şi jurisprudenţa CtEDO, care în cauza Ponomariov împotriva Ucrainei a evidenţiat că 
ţine de obligaţia părţilor de a se interesa, la intervale rezonabile, de stadiul procesului de care ele 
au cunoştinţă, iar mai mult, Curtea reaminteşte că un stat nu poate fi considerat răspunzător 
atunci când o parte, citată legal şi informată despre obiectul cauzei, renunţă, în mod expres, la 
dreptul de a se prezenta în instanță şi de a se apăra (cauza Poitrimol împotriva Franţei, hotărârea 
din 23 noiembrie 1993, § 31), or atitudinea reclamanților ar echivala cu o renunțare la dreptul de 
a apărea în instanţă, sau acordul de examinare a cauzei în baza materialului existent.
La fel, instanța de judecată reține că comunicarea actelor judiciare, în măsura în care este un 
act de comunicare între organul judiciar și părți, are loc pentru a permite părților, dacă e cazul, să 
declare recurs (Diaz Ochoa împotriva Spaniei, 22 iunie 2006, §48, și SC "Raissa M. Shipping" 
SRL împotriva României, 8 ianuarie 2013, §30) şi respectiv, instanțele trebuie să întreprindă tot 
posibilul care într-un mod rezonabil să citeze părțile și să se asigure că acestea sunt la curent cu 
procedurile la care participă (Ovuș împotriva Turciei, 13 octombrie 2009, §48).
Prin urmare, instanța de judecată a întreprins toate măsurile prevăzute de lege pentru a 
asigura dreptul participanților la proces la participarea efectivă la examinarea cauzei, întru 
respectarea unui proces echitabil, dar acestea nu s-au prezentat în instanța de judecată, în pofida 
înştiinţării despre modalitatea, locul şi timpul examinării cauzei.
Având în vedere că în ședința de judecată agentul constatator și făptuitoarea nu s-au 
prezentat, deși au fost citați legal, instanța a considerat posibilă examinarea cauzei 
contravenționale în lipsa acestora.
Cercetând probele în ședința de judecată, instanța a ajuns la concluzia de a admite 
contestația ca fiind întemeiată, de a anula procesul-verbal cu privire la contravenție și decizia de 
sancționare, și de a înceta procesul contravențional din considerentele ce succed.
Potrivit art.395 alin.(1) pct.2 Cod Contravențional, instanța de judecată judecă contestațiile 
împotriva hotărârilor autorităților competente să soluționeze cauzele contravenționale.
Conform art.448 alin.(1) Cod Contravențional, contravenientul, victima sau reprezentantul 
acestora, procurorul, dacă este parte în cauza contravențională, în cazul în care nu sânt de acord 
cu decizia agentului constatator sau în cazul în care aceasta a fost emisă cu încălcarea normelor 
procesuale stabilite de prezentul cod, sânt în drept să conteste decizia emisă asupra cauzei 
contravenționale. Termenul de contestare a deciziei agentului constatator este de 15 zile de la 
data emiterii acesteia sau, pentru părțile care nu au fost prezente la ședința de examinare a cauzei 
contravenționale, de la data înmânării copiei de pe decizia respectivă în condițiile art.447 1 
alin.(8).
În ședința de judecată s-a constatat că prin procesul-verbal cu privire la contravenție 
nr.MAI06 346452 din 09.04.2025 Railean Zinaida a fost recunoscută vinovată de comiterea 
contravenției prevăzute la art.47¹ alin.(1) Cod Contravențional, fiindu-i aplicată sancțiunea 
amenda în mărime de 750 unități convenționale, ceea ce constituie suma de 37 500 lei.
Din materialele dosarului rezultă că procesul-verbal cu privire la contravenție a fost întocmit 
în absența persoanei, procesul-verbal cu privire la contravenție și decizia de sancționare au fost 
adoptate la 09.04.2025 și expediate prin poștă contravenientei la 10.04.2025, contestația a fost 
depusă și înregistrată la data de 23.04.2025 cu numărul de intrare 3535, fapt confirmat prin 
ștampila Inspectoratului de Poliție Râșcani, astfel că contestația este înaintată în termenul 
prevăzut de lege.
Instanța de judecată menționează că potrivit art.381 alin.(2) Cod Contravențional, orice 
persoană are dreptul la examinarea și la soluționarea cauzei sale în mod echitabil, în termen 
rezonabil, de către o instanță independentă, imparțială, legal constituită, care să acționeze în 
conformitate cu prezentul cod, iar în conformitate cu alin.(4), autoritatea competentă să 
soluționeze cauza contravențională are obligația de a lua toate măsurile prevăzute de lege pentru 
cercetarea sub toate aspectele, completă și obiectivă, a circumstanțelor cauzei, de a evidenția atât 
circumstanțele care dovedesc vinovăția persoanei, cât și cele care dezvinovățesc persoana în a 
cărei privință a fost pornit proces contravențional, precum și circumstanțele atenuante sau 
agravante.
Aceste norme statuează obligativitatea de respectare a tuturor drepturilor și libertăților 
persoanei învinuite, inclusiv dreptul la apărare. Această garanție rezidă din art.6 al Convenției 
Europene pentru Apărarea Drepturilor Omului și a Libertăților Fundamentale – dreptul a un 
proces echitabil, precum și din art.378 alin.(1) Cod Contravențional - în procesul 
contravențional, autoritatea competentă să soluționeze cauza contravențională este obligată să 
asigure părților și altor participanți la proces deplina exercitare a drepturilor procesuale în 
condițiile prezentului cod.
Potrivit art.7 Cod Contravențional, persoana poate fi sancționată numai pentru contravenția 
în a cărei privință este dovedită vinovăția sa, cu respectarea normelor prezentului cod, iar art.375 
alin.(3) al codului stabilește faptul că concluziile despre vinovăția persoanei în săvârșirea 
contravenției  nu pot fi întemeiate pe presupuneri. Toate dubiile în probarea învinuirii care nu pot 
fi înlăturate în condițiile prezentului cod, se interpretează în favoarea persoanei în a cărei privință 
a fost pornit proces contravențional.
În corespundere cu art.442 alin.(1) Cod Contravenţional, procesul-verbal cu privire la 
contravenţie este un act prin care se individualizează fapta ilicită şi se identifică făptuitorul. 
Procesul-verbal se încheie de agentul constatator pe baza constatărilor personale şi a probelor 
acumulate, în prezenţa făptuitorului sau în absenţa lui.
În ședința de judecată s-a constatat că prin procesul-verbal cu privire la contravenție 
nr.MAI06 346452 și decizia asupra cauzei contravenționale din 09.04.2025, Railean Zinaida a 
fost recunoscută vinovată de comiterea contravenției prevăzute la art.47¹ alin.(1) Cod 
Contravențional, fiindu-i aplicată sancțiunea amenda în mărime de 500 unități convenționale.
Din procesul-verbal cu privire la contravenție nr.MAI06 346452 din 09.04.2025, rezultă că 
întocmirea actului a avut loc în absența făptuitoarei Railean Zinaida. 
În conformitate cu art.443 alin.(1) Cod Contravenţional, procesul-verbal cu privire la 
contravenţie va cuprinde: 
a) data (ziua, luna, anul) şi locul încheierii; 
b) calitatea, numele şi prenumele agentului constatator, denumirea autorităţii pe care o 
reprezintă; 
c) numele, prenumele, domiciliul, ocupaţia contravenientului, datele din buletinul lui de 
identitate, iar în cazul persoanei juridice, denumirea, sediul, codul ei fiscal, datele persoanei 
fizice care o reprezintă; 
d) fapta contravenţională, locul şi timpul săvârşirii ei, circumstanţele cauzei care au 
importanţă pentru stabilirea faptelor şi consecinţelor lor juridice, evaluarea eventualelor pagube 
cauzate de contravenţie; 
e) încadrarea juridică a faptei, norma materială contravenţională şi indiciile calificative ale 
elementelor constitutive ale contravenţiei; 
f) aducerea la cunoştinţa contravenientului şi a victimei a drepturilor şi obligaţiilor lor 
prevăzute la art.384 şi 387; 
g) obiecţiile şi probele pe care contravenientul le aduce în apărarea sa, precum şi obiecţiile şi 
probele victimei.
Urmare, instanța constată că la întocmirea procesului-verbal cu privire la contravenţie 
nr.MAI06 346452 din 09.04.2025, agentul constatator a ignorat cerințele art.443 alin.(1) lit.d) 
Cod Contravențional, indicând abstract fapta contravențională, și anume "în perioada lunilor 
iunie – octombrie 2024, aflându-se în *****, a acceptat și primit mijloace bănești de la un 
partid politic pentru a susține un alt partid politic, și anume prin vot la alegerile prezidențiale 
din octombrie 2024", fără a specifica concret data comiterii faptei imputate, care este una incertă 
și presupusă. 
Or, este de menționat că art.47 1 în Codul Contravențional a fost introdus prin Legea nr.230 
din 31.07.2024, care a intrat în vigoare din 15.08.2024, iar nefiind indicată data comiterii faptei, 
aceasta nu poate fi imputată abstract atâta timp cât până la 15.08.2024 legislația nu prevedea o 
atare contravenție. 
Din materialele dosarului și din conținutul procesului-verbal cu privire la contravenție nu 
poate fi dedusă data sau perioada exactă în care se pretinde comiterea faptelor imputate și care să 
corespundă perioadei intrării în vigoare a art.47¹ Cod Contravențional.
Consecutiv, agentul constatator contrar cerințelor art.443 alin.(1) lit.d) Cod Contravențional, 
la descrierea faptei contravenționale agentul constatator nu a indicat de la care partid politic 
nemijlocit Railean Zinaida a primit mijloacele bănești și în favoarea cărui partid politic urma să 
exercite dreptul la vot, precum și nu a indicat suma de bani primită de aceasta.  
Conform art.375 Cod Contravențional, persoana acuzată de săvârșirea unei contravenții se 
consideră nevinovată atâta timp cât vinovăţia sa nu este dovedită în modul prevăzut de prezentul 
cod. Nimeni nu este obligat să dovedească nevinovăția sa. Concluziile despre vinovăția persoanei 
în săvârșirea contravenției nu pot fi întemeiate pe presupuneri. Toate dubiile în probarea 
învinuirii care nu pot fi înlăturate în condiţiile prezentului cod se interpretează în favoarea 
persoanei în a cărei privinţă a fost pornit proces contravenţional.
Respectiv, deficiențele constatate la întocmirea procesului-verbal cu privire la contravenție, 
în opinia instanţei afectează esenţial fondul cauzei, acestea fiind semnificant în raport cu cauza 
cercetată, care în ansamblu cu alte încălcări, explicate de instanţă infra, sunt apreciate drept 
încălcări grave ale prevederilor legii contravenţionale şi ale drepturilor acuzatului 
contravenţional, or instanţa consideră că o omisiune gravă se atestă la materialele cauzei prin 
lipsa unei argumentări legale a constatării faptei.
Încălcările constatate pot afecta esențial fondul cauzei în măsura în care acest fapt nu poate 
fi înlăturat de către instanța de judecată (ceea ce rezultă din interpretarea sistemică a art.445 și 
art.461 din Codul Contravențional).
Art.461 Cod Contravențional al RM stabilește că în cazul în care pe parcursul judecării 
cauzei se constată vreunul din temeiurile prevăzute la art.441 și 445, instanța încetează procesul 
contravențional. 
Conform prevederilor art.445 alin.(1) Cod Contravențional al RM, neconsemnarea în 
procesul-verbal cu privire la contravenţie a menţiunilor privind numele, prenumele şi funcţia 
agentului constatator, numele, prenumele, data (ziua, luna, anul) întocmirii procesului-verbal, 
seria şi numărul actului de identitate şi numărul de identificare personal (IDNP) sau datele de 
identificare din buletinul de identitate provizoriu ale făptuitorului care renunţă la numărul de 
identificare personal şi la evidenţa automatizată în Registrul de stat al populaţiei, iar în cazul 
persoanei juridice – lipsa denumirii şi a sediului acesteia, a circumstanţelor comiterii şi 
încadrării juridice a faptei contravenţionale săvârșite şi a datei comiterii acesteia, a semnăturii 
agentului constatator sau a martorului asistent, în cazul refuzului contravenientului de a semna, 
atrage nulitatea absolută a procesului-verbal.
Prin urmare, în şedinţa de judecată s-a stabilit cu certitudine că procesul-verbal cu privire la 
contravenție nr.MAI06 346452 și decizia de sancționare din 09.04.2025 contravine rigorilor 
legale, or nu sunt indicate circumstanțele comiterii faptei și anume indicarea datei abstracte care 
înglobează perioada în care fapta nu cădea sub indicența normei contravenționale,  motiv pentru 
care urmează a fi anulat.
Reieșind din motivele de fapt și de drept mai sus constatate, instanța a ajuns la concluzia de 
a admite din alte motive contestația lui Railean Zinaida, a anula procesul-verbal cu privire la 
contravenție nr.MAI06 346452 și decizia asupra cauzei contravenționale din 09.04.2025 și a 
înceta procesul contravențional în cauza respectivă.
Urmare, în temeiul art.art.425, 441, 443, 445, 448, 461-462 Cod Contravențional al RM,  
instanța de judecată, - 
H o t ă r ă ș t e:
Se admite contestația depusă de Railean Zinaida împotriva procesului-verbal cu privire la 
contravenție nr.MAI06 346452 și a deciziei asupra cauzei contravenționale din 09.04.2025.
Se anulează procesul-verbal cu privire la contravenție nr.MAI06 346452 și decizia asupra 
cauzei contravenționale din 09.04.2025, prin care Railean Zinaida a fost recunoscută vinovată de 
săvârșirea contravenției prevăzute la art.47¹ alin.(1) Cod Contravențional, fiindu-i aplicată 
pedeapsa contravențională amendă în mărime de 750 unități convenționale, echivalentul sumei 
de 37 500 lei.
Se încetează procesul contravențional intentat împotriva lui Railean Zinaida din motivul 
nulității procesului-verbal cu privire la contravenție.
Hotărârea poate fi atacată cu recurs în termen de 15 zile la Curtea de Apel Centru prin 
intermediul Judecătoriei Chișinău (sediul Buiucani).
        Președintele ședinței,
         Judecător                                                                 Vasilisa Muntean
