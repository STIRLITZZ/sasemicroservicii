Dosar nr. 4r-2976/24                         Judecătoria Chișinău, sediul 
Buiucani
4-23084658-02-4r-08072024      judecător: Lilia Lupașco
D E C I Z I E
în numele Legii
11 decembrie 2025                                                                         mun. 
Chișinău
Colegiul penal al Curții de Apel Centru, în componență:
Președintele completului, judecător              Ion Bulhac
Judecătorii       Natalia Mămăligă și Vitalie 
Pîslariuc
a judecat, în lipsa participanților la proces, în ordine de recurs, recursul declarat de 
către agentul constatator din cadrul Inspectoratului Național de Securitate Publică, Gujea 
Veaceslav, împotriva hotărârii Judecătoriei Chișinău, sediul Buiucani din 15 mai 2024, 
prin care a fost admisă contestația depusă de către Muntean Iurie și au fost anulate 
procesul-verbal cu privire la contravenție seria/nr. MAI05 981387 și decizia de 
sancționare din 20.05.2023, întocmite în privința lui Muntean Iurie în baza art. 238 alin. 
(2) Cod contravențional, cu încetarea procesului contravențional, din lipsa faptei 
contravenționale.
Colegiul penal al Curții de Apel Centru,-
A    C O N S T A T A T:
La data de 20.05.2023, agentul constatator din cadrul INSP al IGP, Gujea Veaceslav 
a întocmit procesul – verbal cu privire la contravenție seria/ nr. MAI05 981387 și a emis 
asupra cauzei contravenționale decizia prin care Muntean Iurie, în baza art. 238 alin. (2) 
din Codul contravențional, a fost sancționat cu amendă în mărime de 18 unităţi 
convenţionale, ceea ce constituie 900 lei MD și 4 puncte de penalizare, fiind reținut în 
sarcina acestuia că, la 20.05.2023, ora 16:45, fiind în mun. Chișinău, bd. Dacia 23, 
conducând automobilul de model „Skoda” cu numărul de înmatriculare KSP 03, a parcat 
mijlocul de transport în loc interzis și anume pe trotuar.
Nefiind de acord cu procesul-verbal cu privire la contravenție și decizia de 
sancționare, Muntean Iurie le-a contestat în instanța de judecată în ordinea art. 448 Cod 
contravențional.
Prin hotărîrea Judecătoriei Chișinău, sediul Buiucani din 15 mai 2024, a fost admisă 
contestația cet. Muntean Iurie împotriva procesului – verbal cu privire la contravenție 
seria/nr. MAI05 981387 și a deciziei de sancționare din 20.05.2023, emisă de agentul 
constatator din cadrul INSP al IGP, Gujea Veaceslav în baza art. 238 alin. (2) din Codul 
contravențional. S-au anulat procesul – verbal cu privire la contravenție seria/nr. MAI05 
981387 și decizia de sancționare din 20.05.2023, emise de agentul constatator din cadrul 
INSP al IGP, Gujea Veaceslav în baza art. 238 alin. (2) din Codul contravențional și s-a 
încetat procesul contravenţional pornit în privința cet. Muntean Iurie.
Nefiind de acord cu încheierea instanței de fond, agentul constatator din cadrul 
Inspectoratului Național de Securitate Publică, Gujea Veaceslav, a declarat recurs, prin 
care solicită admiterea recursului, casarea încheierii și rejudecarea cauzei în prima 
instanță, motivînd prin faptul că instanța de judecată nu a apreciat probele administrate  
din punct de vedere a coroborării lor, nu le-a dat o apreciere corectă.
Conform art.471 alin. (1)-(2) din Codul contravențional, recursul se judecă de un 
complet din 3 judecători, fără prezența părților. Instanța de recurs fixează data 
examinării recursului și dispune să se comunice părților la proces despre aceasta, cu 
acordarea dreptului de depunere a referinței.
Colegiul penal, ținând cont de faptul că, speța deferită justiției nu reprezintă o cauză 
de un interes deosebit pentru jurisprudență care ar impune prezența părților nemijlocit în 
ședință de judecată, prin prisma dispoziției generale din art. 471 alin.(1) din Codul 
contravențional, a procedat la examinarea cauzei contravenționale fără prezența părților, 
dar cu acordarea dreptului participanților la proces de a depune referințe.
Examinând materialele cauzei contravenționale în raport cu argumentele invocate 
în recurs, Colegiul Penal constată, că recursul este necesar de a fi respins ca tardiv, cu 
menținerea hotărârii contestate, fără a trece la fondul cauzei, din următoarele 
considerente.
Conform prevederilor art.473 alin. (1) pct.1) lit. a) Cod contravențional al RM, după 
examinarea recursului, instanța de recurs respinge recursul și menține hotărârea atacată, 
dacă acesta este tardiv.
În conformitate cu art.468 alin.(1) Cod contravențional al RM, „Recursul împotriva 
hotărîrii judecătorești contravenționale se declară în termen de 15 zile de la data 
pronunțării hotărîrii judecătorești sau, pentru părțile care nu au fost prezente la ședința de 
judecare a cauzei contravenționale, de la data înmînării copiei de pe hotărîrea 
judecătorească, în condițiile art. 463 alin. (1).”
Articolul 469 alin. (1) Cod contravențional al RM prevede că, „Recursul declarat cu 
omiterea termenului prevăzut de lege, dar nu mai tîrziu de 15 zile de la începutul 
executării sancțiunii sau perceperii despăgubirii materiale, se consideră depus în termen 
dacă instanța a constatat că întîrzierea a fost determinată de motive întemeiate sau de 
neinformarea despre adoptarea hotărîrii a participantului la proces, care nu a fost prezent 
la judecarea cauzei, nici la pronunțarea hotărîrii asupra ei.”
Colegiul Penal notează că, prin prisma prevederilor enunțate, cazului din litigiu îi 
este specific un termen imperativ, legiuitorul determinând că, dreptul la declararea 
recursului este limitat la un anumit interval – 15 zile de la data pronunțării hotărârii 
judecătorești sau, pentru părțile care nu au fost prezente la ședința de judecare a cauzei 
contravenționale, de la data înmânării copiei de pe hotărârea judecătorească, în condițiile 
art. 463 alin. (1) din Codul contravențional.
Instanța de recurs atestă că, din materialele cauzei s-a stabilit că, hotărârea 
Judecătoriei Chișinău, sediul Buiucani din 15 mai 2024, a fost pronunțată în lipsa 
agentului constatator, iar copia hotărârii a fost expediată participanților la proces, inclusiv 
agentului constatator, hotărîrea fiind recepționată la data de 22.05.2024, fapt confirmat 
prin aviz de recepție /f.d.40/.
Colegiul Penal constată că, la 14.06.2024, cu încălcarea termenului legal, agentul 
constatator din cadrul Inspectoratului Național de Securitate Publică, Gujea Veaceslav, a 
înaintat cerere de recurs împotriva hotărârii Judecătoriei Chișinău, sediul Buiucani din 15 
mai 2024.
Prin urmare, instanța de recurs remarcă că, situația constatată denotă omiterea 
termenului de 15 zile de declarare a recursului de la data înmânării copiei de pe hotărârea 
judecătorească, în condițiile art. 463 alin. (1), pentru părțile care nu au fost prezente la 
ședința de judecare a cauzei contravenționale, fapt expres stipulat în alin.(1) al art. 468 
din Codul contravențional.
La acest aspect, Colegiul Penal al Curții de Apel Centru remarcă jurisprudența 
constantă a CtEDO, unde Curtea a reiterat că ține de obligația părților de a lua măsurile 
necesare privind protecția drepturilor sale de acces la justiție (cauza Van Harn vs 
Germania, nr. 7557/03 din 11 septembrie 2007), inclusiv de a se interesa de soarta 
dosarului în care este parte.
Totodată, Colegiul notează că, exercitarea unui drept de către titularul său nu poate 
avea loc decât cu respectarea anumitor exigențe legale, între care și stabilirea unor 
termene, după a căror expirare valorificarea respectivului drept nu mai este posibilă.
Dispozițiile legale criticate sunt în concordanță și cu jurisprudența CtEDO 
referitoare la dreptul de acces la justiție. Astfel, CtEDO a statuat în cauza Golder 
împotriva Regatului Unit, că dreptul de acces la justiție nu este un drept absolut. Acesta 
poate fi, prin natura sa, în anumite situații, supus unor restricții legitime, cum ar fi 
termenele legale pentru prescripție, deoarece dreptul de acces, prin sine, cere 
reglementare din partea statului (Stubbings și alții împotriva Regatului Unit, 22 
octombrie 1996, pct. 51 - 52, Culegere 1996 IV).
În această ordine de idei, Colegiul Penal notează că, termenul de recurs este un 
termen procesual legal, durata lui este stabilită exhaustiv prin lege, acesta fiind absolut și 
având un caracter imperativ, în sensul că depășirea lui atrage decăderea din dreptul de a 
exercita calea de atac.
Incidente speței sunt și prevederile art. 230 alin. (2) din Codul de procedură penală 
care statuează că, în cazul în care pentru exercitarea unui drept procesual este prevăzut un 
anumit termen, nerespectarea acestuia impune pierderea dreptului procesual și nulitatea 
actului efectuat peste termen. Această prevedere legală are caracter de garanție 
procesuală, egală pentru toate părțile participante în proces, fiind impusă obligația 
îndeplinirii în termen a actelor procedurale, sub sancțiunea decăderii din acest drept 
procesual.
În concluzie, este cert că, depunând cererea de recurs la data de 14.06.2024, 
împotriva hotărârii pronunțate la 15 mai 2024, adică în afara termenului legal, agentul 
constatator a demonstrat o neglijență a drepturilor sale procedurale stipulate în legislația 
națională. Or, exercitarea unui drept de către titular nu poate avea loc decât într-un 
anumit cadru, prestabilit de legiuitor, cu respectarea anumitor exigențe, cărora li se 
subsumează și instituirea unor termene, după a căror expirare valorificarea respectivului 
drept nu mai este posibilă.
În argumentarea concluziei, Colegiul Penal relevă că, potrivit practicii CtEDO 
termenul de exercitare a căii de atac începe a curge de la data pronunțării hotărârii 
(hotărârea Sutter versus Elveția) că participantul la proces, care cunoaște despre faptul 
desfășurării în unui proces în care este vizat, este obligat de sine stătător să se intereseze 
de mersul procesului (hotărârile Avramenco versus Republica Moldova și Ponomaryov 
versus Ucraina) și că repunerea unei cereri în termen, în condițiile în care nu se constată 
temeiuri, ar echivala cu avantajarea unei părți în defavoarea alteia, prin extinderea 
termenului legal de prescripție și revizuire a hotărârilor judecătorești, ceea ce urmează a 
fi interpretat ca încălcare a principiilor securității juridice cât și a egalității armelor și 
violarea art. 6 CtEDO, drept care urmează a fi respectat cu referință la partea acuzării și a 
apărării, fără discriminare (hotărârea Ghirea versus Republica Moldova).
Prin urmare, Colegiul Penal nu se va expune asupra motivelor invocate în cererea 
de recurs și nu va purcede la examinarea fondului cererii de recurs, întrucât instanța de 
recurs nu poate proceda la o verificare de fapt și de drept a acesteia decât în cadrul unui 
recurs exercitat în mod legal.
În aceste circumstanțe, ținând cont de cele enunțate, în lipsa temeiurilor legale de a 
repune în termen recursul declarat, Colegiul Penal consideră necesar a-l respinge ca 
tardiv, fără a trece la fondul cauzei.
În conformitate cu prevederile art. 473 alin.(1) pct.1) lit. a), art.474 din Codul 
contravențional, Colegiul Penal al Curții de Apel Centru,–
D E C I D E :
Se respinge ca tardiv, recursul declarat de către agentul constatator din cadrul 
Inspectoratului Național de Securitate Publică, Gujea Veaceslav, și menține fără 
modificări hotărârea Judecătoriei Chișinău, sediul Buiucani din 15 mai 2024, prin care a 
fost admisă contestația depusă de către Muntean Iurie și au fost anulate procesul-verbal 
cu privire la contravenție seria/nr. MAI05 981387 și decizia de sancționare din 
20.05.2023, întocmite în privința lui Muntean Iurie în baza art. 238 alin. (2) Cod 
contravențional, cu încetarea procesului contravențional, din lipsa faptei 
contravenționale.
Decizia este irevocabilă.
Președintele Colegiului, judecător                          Ion Bulhac
Judecătorii           Natalia 
Mămăligă    
              Vitalie 
Pîslariuc
