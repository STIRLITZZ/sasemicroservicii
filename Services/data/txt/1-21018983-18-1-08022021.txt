Dosarul nr.1 – 28/2021
1-21018983-18-1-08022021
S E N T I N Ţ Ă
pronunțată în numele legii
15 decembrie 2025                                                          or. Ștefan Vodă
Judecătoria Căușeni, sediul Ștefan Vodă 
Instanța compusă din:
Președintele ședinței, judecătorul                    Alexandra Smolnițchi
Grefierii Valeria Ceban, Iuliana Șleahov, Alexei Dobînda și Cristina Zagoreț
cu participarea: procurorilor în Procuratura Căușeni, oficiul Ștefan Vodă, 
Eugeniu Gogu și Alexandru Covalenco, a reprezentanților legali ai inculpatului 
Ruslan Tolmaciov, mama Zinaida Tolmaciov și Tatiana Bostan, angajată a 
Direcției protecția persoanelor în vârstă și persoanelor cu dizabilități din cadrul 
Structurii Teritoriale de Asistență Socială Ștefan Vodă, precum și a avocaților 
Ivan Muntean, Marin Sardari și Mihail Țurcan, care au acționat în apărarea 
drepturilor, libertăților și intereselor legitime ale inculpatului Tolmaciov 
Ruslan*****
în lipsa: inculpatului Tolmaciov Ruslan***** al cărui caracter și grad de 
îmbolnăvire a împiedicat prezentarea sa în ședință
a judecat în ședință publică, în limba română, în incinta Judecătoriei 
Căușeni, sediul Ștefan Vodă, în procedura aplicării măsurilor de constrângere cu 
caracter medical, cauza penală de învinuire a lui
Tolmaciov Ruslan*****, IDNP *****, născut la***** în 
raionul *****, de naționalitate moldovean, cetățean al 
Republicii Moldova, cu domiciliul înregistrat în ***** 
până la internarea sa în instituția psihiatrică pentru 
tratament a domiciliat în *****, la moment internat în 
Instituția Medico-Sanitară Publică Spitalul Clinic de 
Psihiatrie, neangajat în câmpul muncii, nu a îndeplinit 
serviciul militar, divorțat, are doi copii minori la 
întreținere, cu studii medii, nu are grad de dizabilitate, 
anterior nejudecat, înțelege limba în care s-a desfășurat 
procesul, în această cauză penală a fost în stare de 
reținere din 15 ianuarie 2021, ora 8:45 și până la 18 
ianuarie 2021, ora 8:30, internat în instituția psihiatrică 
la tratament, cu supraveghere riguroasă începând cu 
data de 31 iulie 2024
de comiterea infracțiunii prevăzute de art. 3201 din Codul penal – 
neexecutarea intenționată sau eschivarea de la executarea măsurilor stabilite de 
instanța de judecată în ordonanța de protecție a victimei violenței în familie, în 
două episoade
Termenul de examinare: cauza a parvenit în instanța de judecată la 5 
februarie 2021, repartizată repetat la 4 aprilie 2024 – sentința este pronunțată la 
15 decembrie 2025
C O N S T A T Ă:
I. Descrierea faptelor criminale săvârșite de inculpat:
Ruslan Tolmaciov, fiind obligat prin Încheierea din 13 ianuarie 2021 a 
Judecătoriei Căușeni, sediul Ștefan Vodă și a Ordonanţei de protecţie a victimei 
violenţei în familie a Eugeniei Tolmaciov din 13 ianuarie 2021, a Judecătoriei 
Căuşeni, sediul Ştefan Vodă, pe un termen de 90 (nouăzeci) zile: să părăsească 
locuinţa comună; obligarea agresorului de a sta departe de victimă, la o distanţă 
ce ar asigura securitatea acesteia, nu mai mică de 50 m; obligarea agresorului de 
a nu contacta victima, acesta a ignorat restricţiile aplicate de către instanța de 
judecată faţă de el prin ordonanţa de protecţie a victimei violenţei în familie, 
emisă la 13 ianuarie 2021, care i-a fost adusă la cunoştintă la 14 ianuarie 2021 şi 
intenţionat a mers la 15 ianuarie 2021, aproximativ la ora 7:45, la domiciliul 
comun amplasat în ***** şi ramând în domiciliul până la sosirea poliţiei, astfel, 
încălcând obligaţiunea prin care i s-a interzis să viziteze locul de trai al victimei 
violenței în familie, Eugenia Tolmaciov.
Astfel, prin acțiunile sale, Ruslan Tolmaciov a săvârșit infracțiunea 
prevăzută de art. 320 1 din Codul penal, adică neexecutarea intenționată sau 
eschivarea de la executarea măsurilor stabilite de instanța de judecată în 
ordonanța de protecție a victimei violenței în familie.
De asemenea, Tolmaciov Ruslan*****, fiind obligat prin încheierea din 13 
ianuarie 2021 a Judecătoriei Căuşeni, sediul Ştefan Vodă şi prin Ordonanţa de 
protecţie a victimei violenţei în familie, Eugenia Tolmaciov din 13 ianuarie 2021, 
a Judecătoriei Căușeni, sediul Ștefan Vodă pe un termen de 90 (nouăzeci) zile: să 
părăsească locuinţa comună; obligarea agresorului de a sta departe de victimă, la 
o distanţă ce ar asigura securitatea acesteia, nu mai mică de 50 m; obligarea 
.agresorului de a nu contacta victima, acesta a ignorat restricţiile aplicate de 
către instanța de judecată faţă de el prin ordonanţa de protecţie a victimei 
violenţei în familie, emisă la 13 ianuarie 2021, care i-a fost adusă la cunoştintă la 
14 ianuarie 2021 şi intenţionat a mers la 18 ianuarie 2021, aproximativ la ora 
10:10, la domiciliul comun amplasat în ***** şi ramând în domiciliul până la 
sosirea poliţiei, astfel încălcând obligaţiunea prin care i s-a interzis să viziteze 
locul de trai al victimei violenței în familie, Eugenia Tolmaciov.
Astfel, prin acțiunile sale Ruslan Tolmaciov a săvârșit infracțiunea 
prevăzută de art. 320 1 din Codul penal, adică neexecutarea intenționată sau 
eschivarea de la executarea măsurilor stabilite de instanța de judecată în 
ordonanța de protecție a victimei violenței în familie.
II. Argumentele participanților la proces și imposibilitatea 
inculpatului de a se prezenta la ședințe:
a. Acuzatorul de stat:
În cadrul ședinței de judecată procurorul în Procuratura Căușeni, oficiul 
Ștefan Vodă, Alexandru Covalenco, a solicitat aplicarea în privința lui Ruslan 
Tolmaciov a măsurilor de constrângere cu caracter medical, și anume internarea 
sa în spitalul clinic de psihiatrie, cu supravegherea riguroasă a inculpatului. 
Consideră că vina inculpatului în comiterea infracțiunilor prevăzute de art. 320 1 
din Codul penal a fost dovedită pe deplin. 
Consideră procurorul că probele acumulate pe parcursul desfășurării 
urmăririi penale, și anume declarațiile părții vătămate și a martorilor dovedesc 
faptul că Ruslan Tolmaciov a comis fapta imputată. Conform raportului de 
expertiză, ultimul a acționat în stare de iresponsabilitate. 
De asemenea, a cerut ca cheltuielile suportate în cadrul procesului penal să 
fie trecute în contul statului, iar mijloacele materiale de probă și corpurile delicte 
să fie păstrate la materialele cauzei penale.
b. Inculpatul Ruslan Tolmaciov:
În ședința de judecată inculpatul Ruslan Tolmaciov nu a participat. 
Potrivit Raportului de expertiză judiciară nr. 202435A0652 din 28 
octombrie 2024, comisia de experți care l-a examinat pe Ruslan Tolmaciov a 
constatat că ultimul nu poate să se înfățișeze în fața instanței de judecată pentru 
a fi tras la răspundere penală. 
Astfel, ținând cont de prevederile art. 496 alin. (2) din Codul de procedură 
penală privind dreptul instanței de a dispune chemare la şedinţa de judecată a 
persoanei a cărei cauză urmează să fie judecată în cazul în care caracterul şi 
gradul de îmbolnăvire nu împiedică prezentarea ei în instanţă, instanța nu l-a 
citat pe inculpat pentru ședință, drepturile sale fiind apărate în cadrul procesului 
de către mama sa, Zinaida Tolmaciov și de către un reprezentant al Direcției 
protecția persoanelor în vârstă și persoanelor cu dizabilități din cadrul Structurii 
Teritoriale de Asistență Socială Ștefan Vodă. De asemenea, în calitate de 
apărători au participat avocatul Marin Sardari, contractat de către 
reprezentantul legal Zinaida Tolmaciov și avocatul Mihail Țurcan desemnat de 
Centrul Național de Asistență Juridică Garantată de Stat la etapa imposibilității 
prezentării avocatului ales o durată mai mare de 3 zile și refuzului 
reprezentantului legal de a alege un alt avocat.
c. Apărătorul inculpatului, avocatul Mihail Țurcan:
În cadrul ședinței de judecată, la etapa susținerilor verbale, avocatul Mihail 
Țurcan a menționat că vina inculpatului a fost demonstrată pe deplin prin 
probele administrate de către acuzare. Totuși, în legătură cu faptul că ultimul a 
acționat fără a fi responsabil, a solicitat absolvirea lui Ruslan Tolmaciov de 
răspundere penală și aplicare în privința sa a măsurilor de constrângere cu 
caracter medical.
d. Poziția reprezentantului legal al inculpatului:
În cadrul ședinței de judecată, reprezentantul legal al inculpatului Ruslan 
Tolmaciov, mama Zinaida Tolmaciov, a menționat că nu a observat la etapa 
respectivă, în anul 2021, ca fiul său să sufere de vreo maladie psihiatrică. 
Consideră totuși că la moment, aflarea lui Ruslan Tolmaciov în instituția 
psihiatrică este benefică. Ultimul se simte mai bine în urma cursurilor 
medicamentoase care i-au fost administrate.
III.Declarațiile părții vătămate și ale martorilor:
În cadrul ședinței de judecată partea vătămată Eugenia Tolmaciov a 
declarat la data de 20 noiembrie 2024 că este fosta soție a lui Ruslan Tolmaciov. 
Totul s-a întâmplat demult. Își amintește că a fost într-o ședință de judecată și a 
fost eliberată ordonanța de protecție împotriva agresorului Ruslan Tolmaciov. 
Ulterior, ultimul a venit acasă, a bătut în ușă și striga. A chemat poliția care a 
venit și l-a luat pe inculpat. După acest caz a mai venit o dată la ușă. Era cu fetița 
și nu putea să cheme poliția de această dată. A decis să meargă la nași. Nu a 
dormit acasă pentru că îi era frică de soț. Ruslan Tolmaciov a așteptat să se ducă 
toți de acasă, a intrat în casa nașilor și a furat din scurtă cheile de la apartament. 
Susține că locuiau într-un apartament comun din *****. La examinarea 
cauzei privind eliberarea ordonanței de protecție Ruslan Tolmaciov a fost 
prezent. Prima dată când soțul a venit și a început să bată la ușă și să strige era cu 
copilul în brațe și i-a spus că nu are voie să se apropie. Deși putea să meargă la 
părinți, inculpatul a decis să se întoarcă la domiciliul comun. 
Menționează că atitudinea lui Ruslan Tolmaciov față de copii era una 
normală. El bătăile le făcea noaptea, când copiii dormeau. Fiica mai mare însă i-a 
povestit că auzea totul și că era stresată. Acum în general nu dorește să 
vorbească cu tatăl ei. 
Relatează că Ruslan Tolmaciov se enerva de la fiecare zgomot. Credea că i 
se pune ceva în mâncare ca să-l otrăvească. Mai credea că cineva „conduce cu tot” 
și că i-a spus să-i pună otravă în mâncare. Mai spunea că îl filmează hulubii. 
Înțelegea că ceva nu e în regulă cu soțul ei, însă nu conștientiza ce anume. Nu 
cunoștea despre existența unei asemenea boli. Ulterior s-a informat. Până atunci 
Ruslan Tolmaciov nu era agresiv, se comporta normal. Mai erau certuri, însă nu 
aplica violență. Când a mers prima dată la spital la soț, ultimul a întrebat-o: „Știi 
că la noi sunt camere în casă?”.
Nu își amintește de câte ori anume a chemat poliția. A trecut mult timp de 
atunci, însă la faza de urmărire penală a spus adevărul. Atunci informația era mai 
recentă și cunoștea mai bine toate detaliile. Susține întru totul declarațiile date 
anterior la poliție. 
În prezent nu are pretenții față de Ruslan Tolmaciov. Vrea doar să nu fie 
stresată nici ea și nici copiii (vol. II, f. d. f. d. 8-9). 
În cadrul ședinței de judecată 11 martie 2025 martorul Aliona Chetrosan 
a declarat că este verișoara lui Ruslan Tolmaciov și nașa de cununie a familiei 
Tolmaciov. În anul 2021, data și luna exactă nu și le amintește, dar era iarnă și 
ploua când Eugenia Tolmaciov, împreună cu cei doi copii ai săi se afla la ea acasă. 
Era ora 7 dimineața. Eugenia Tolmaciov pregătea fetele ca să meargă la școală. 
Ruslan Tolmaciov a sunat la ușă și a cerut cheile de la soția sa. Ultima i le-a dat. 
Nu a auzit ca Eugenia Tolmaciov să-i fi comunicat inculpatului despre existența 
vreo unei ordonanțe de protecție. Nu cunoaște în general dacă în privința lui 
Ruslan Tolmaciov era emisă vreo ordonanță. Nu locuiau împreună și nu avea de 
unde să știe. 
Susține că nu i-au fost citite declarațiile de către polițist la faza de urmărire 
penală înainte ca să le semneze. Ea le-a citit doar fugitiv. Nici nu a fost obligată să 
depună jurământ. Nu își amintește acum toate detaliile pentru că a trecut mult 
timp. Nu cunoaște nici limbajul juridic și nici limbajul medical. Nu înțelege 
noțiunea de „ordonanță de protecție” (vol. II, f. d. f. d. 29-30). 
Martorul Igor Coliban a declarat la data de 11 martie 2025 în ședința de 
judecată că nu e rudă nici cu Ruslan și nici cu Eugenia Tolmaciov. Cunoaște 
aceste persoane doar în legătură cu activitatea de serviciu. În luna ianuarie a 
anului 2021, nu își amintește cu precizie data, Eugenia Tolmaciov a depus o 
cerere prin care a solicitat eliberarea unei ordonanțe de protecție împotriva 
soțului Ruslan Tolmaciov. Instanța de judecată a admis cererea victimei și a fost 
eliberată o ordonanță de protecție împotriva agresorului. La ședința de judecată 
a participat unul dintre colegii săi polițiști, Andrei Irimița. După ce a primit 
încheierea și ordonanța, împreună cu Dumitru Vidrașco, Andrei Irimița și Oleg 
Moscalu s-au deplasat la domiciliul familiei Tolmaciov pentru a supraveghea 
executarea ordonanței. De către instanță a fost pusă anume în sarcina 
Inspectoratului de Poliție ***** executarea încheierii. Împreună cu toți polițiștii a 
mers și Eugenia Tolmaciov. Ultima a încercat să descuie ușa apartamentului cu 
cheia, însă nu i-a reușit. Atunci au bătut la ușă și a deschis Ruslan Tolmaciov. 
Ultimul era singur în apartament. Au solicitat de la Eugenia Tolmaciov 
permisiunea de a intra în apartament. Victima a fost de acord, or domiciliul era 
unul comun. 
Susține că polițistul Andrei Irimița i-a adus la cunoștință lui Ruslan 
Tolmaciov conținutul ordonanței de protecție. A citit-o în voce. I-a solicitat 
inculpatului să semneze pentru faptul că a fost informat despre ordonanță. Toate 
aceste acțiuni au fost înregistrate video. I-au solicitat lui Ruslan Tolmaciov 
părăsirea domiciliului. Ultimul devenise agresiv și a început să-i amenințe cu 
răfuială fizică. De mai multe ori i s-a cerut să se conformeze ordonanței și să 
părăsească domiciliul. De asemenea a fost somat despre faptul că în cazul 
împotrivirii o să fie aplicată forța fizică și mijloacele speciale din dotare. Ruslan 
Tolmaciov nu s-a subordonat și au fost nevoiți să-l imobilizeze la podea și să-i 
aplice cătușele. 
Menționează că ulterior Ruslan Tolmaciov le-a solicitat polițiștilor să îi 
scoată cătușele. A promis că nu va mai fi agresiv. I-au scos cătușele. I-au solicitat 
să-și ia hainele, obiectele personale și actele și să părăsească locuința. Au ieșit 
așadar din apartament împreună cu inculpatul. 
Peste câteva zile a aflat de la colegul Andrei Irimița despre faptul că Ruslan 
Tolmaciov s-a reîntors în domiciliul comun. Din nou s-au deplasat, împreună cu 
colegii, la apartamentul comun al familiei Tolmaciov. Ușa a fost deschisă de către 
inculpat. I s-a solicitat din nou să părăsească apartamentul. De această dată 
inculpatul s-a conformat și nu a fost violent. A ieșit la solicitare. Peste încă o 
perioadă de timp din nou a aflat de la colegul său Andrei Irimița că Ruslan 
Tolmaciov bate în ușa apartamentului. Din nou au mers la domiciliul Eugeniei 
Tolmaciov. I-au solicitat inculpatului să iasă din scara blocului și acesta s-a 
conformat.
Susține că atunci când i-a fost citită ordonanța de protecție lui Ruslan 
Tolmaciov, ultimului i s-a cerut să semneze, însă acesta a refuzat. Totul a fost 
filmat. Nu cunoaște sigur dacă a doua și a treia oară când au venit la fața locului 
au făcut înregistrări video. Își amintește că au existat în ambele cazuri sesizări 
din partea victimei (vol. II, f. d. f. d. 31-32). 
În ședința de judecată din 31 octombrie 2025 martorul Andrei Irimița a 
relatat că nu e rudă cu nimeni din familia Tolmaciov. Îi cunoaște pe Eugenia și 
Ruslan din anul 2021, în legătură cu activitatea de serviciu. La începutul anului 
2021 la sectorul de poliție, cu o plângere, s-a adresat Zinaida Tolmaciov. 
Plângerea respectivă i s-a repartizat lui. Concomitent, victima s-a adresat în 
instanța de judecată și cu o cerere prin care a solicitat eliberarea unei ordonanțe 
de protecție împotriva agresorului Ruslan Tolmaciov. Atunci când s-a adresat la 
poliție partea vătămată avea echimoze vizibile pe față. Ultimei îi era frică de soț. 
Menționează că la data de 13 ianuarie 2021 a fost emisă ordonanța de 
protecție de către instanță. Împreună cu colegii Dumitru Vidrașco, Igor Coliban și 
Oleg Moscalu au mers la domiciliul familiei Tolmaciov. Au fost însoțiți și de 
Eugenia Tolmaciov. La fața locului Ruslan Tolmaciov era acasă. Ultimului i s-a 
comunicat conținutul ordonanței de protecție și i s-a cerut să-și ia lucrurile 
necesare și să părăsească locuința. Inculpatul a răspuns zâmbind că nu pleacă și a 
cerut polițiștilor să iasă. I s-a explicat procedura și i s-a cerut să se conformeze 
cerințelor organelor de drept. Ruslan Tolmaciov a refuzat repetat să iasă din 
casă. Urmare a mai multe refuzuri, în privința inculpatului a fost aplicată forța 
fizică și cătușele. Ruslan Tolmaciov a fost scos din casă și i s-a oferit posibilitatea 
Eugeniei Tolmaciov să intre. Inculpatul a fost escortat la poliție și în privința sa a 
fost pornit un proces contravențional pentru comiterea faptelor de 
nesubordonare față de cerințele poliției. Ulterior i s-a permis să plece. Nu 
cunoaște unde a plecat atunci Ruslan Tolmaciov, însă a doua zi a telefonat la 
poliție victima și a comunicat că atunci când a descuiat ușa pentru ca copiii să 
meargă la școală, inculpatul a dat buzna în casă. Din nou s-au deplasat la fața 
locului. 
Menționează că a fost de mai multe ori chemat. Nu-și amintește cu 
exactitate toate cazurile. La emiterea ordonanței de protecție în instanța de 
judecată Ruslan Tolmaciov nu era prezent. Personal i-a citit punct cu punct 
conținutul actului judecătoresc și l-a informat despre consecințele 
nesubordonării. Inculpatul a fost reținut la 15 ianuarie și a fost eliberat la 18 
ianuarie. După eliberare ultimul a mers din nou acasă. Eugenia Tolmaciov și-a 
luat copiii și a mers la părinții ei. Ulterior aceasta a părăsit Republica Moldova. 
De fiecare dată când erau chemați mergeau în grupuri de câte patru polițiști, dar 
în componență diferită (vol. II, f. d. f. d. 92-93).
Martorul Dumitru Vidrașco a declarat în ședința din 26 noiembrie 2025 
că pe Ruslan Tolmaciov îl cunoaște doar în legătură cu activitatea sa desfășurată 
anterior în cadrul Inspectoratului de Poliție *****. Cu ultimul nu sunt rude. 
În anul 2020 sau 2021, în luna ianuarie, era la serviciu. De colegul Andrei 
Irimița s-a apropiat o persoană de gen feminin, plângând. Aceasta a comunicat că 
Ruslan Tolmaciov a încălcat ordonanța de protecție și că a venit la domiciliu. A 
înțeles că e soția ultimului. Astfel, împreună cu Igor Coliban, Andrei Irimița și 
Oleg Moscalu s-au deplasat la apartamentul familiei Tolmaciov. Soția a bătut la 
ușă și Ruslan Tolmaciov a deschis ușa. Cu permisiunea Eugeniei Tolmaciov au 
intrat în apartament. Andrei Irimița i-a adus la cunoștință conținutul ordonanței 
de protecție. I s-a comunicat că trebuie să elibereze apartamentul. A filmat totul 
cu telefonul mobil. Inculpatului i s-a propus de 5 ori să elibereze locuința. Văzând 
că nu are nicio reacție, colegii i-au aplicat cătușele. Ulterior Ruslan Tolmaciov s-a 
calmat. Au ieșit cu toții și s-au deplasat la sectorul nr. 1 de poliție. 
Susține că au fost două cazuri când s-au deplasat la domiciliu. Inculpatului i 
se spunea să iasă, însă ultimul nu se conforma. Ultimul devenea agresiv. Nu își 
amintește al doilea caz, însă susține pe deplin ce a declarat la poliție anterior. A 
trecut mult timp și probabil s-au mai uitat toate circumstanțele (vol. II, f. d. f. d. 
109-110).
IV. Probele pe care se întemeiază concluziile instanței privind 
comiterea, de către inculpat, a faptelor incriminate:
Copia încheierii și a ordonanței de protecție din 12 ianuarie 2021 
emisă de către judecătorul Judecătoriei Căușeni, sediul *****, Dan Dubcovețchi, 
prin care lui Ruslan Tolmaciov i-au fost impuse mai multe restricții în raport cu 
soția sa, Eugenia Tolmaciov (vol. I, f. d. f. d. 21-24);
Proces-verbal de examinare a obiectului din 21 ianuarie 2021 prin 
care s-a efectuat examinarea video a înregistrării în care se atestă aducerea la 
cunoștința lui Ruslan Tolmaciov a ordonanței de protecție și a restricțiilor 
aplicate în privința acestuia (vol. I, f. d. f. d. 34-35);
Corp delict: un CD cu înregistrarea video efectuată de către polițiști la 
data de 14 ianuarie 2021, în care este reflectată aducerea la cunoștința lui Ruslan 
Tolmaciov a conținutului ordonanței de protecție și procesul de înlăturare a sa 
din domiciliul comun (vol. I, f. d. 32).
V. Descrierea circumstanţelor cauzei constatate de instanţa:
În conformitate cu art. 100 alin. (4) CPP, toate probele administrate în 
cauza penală vor fi verificate sub toate aspectele, complet şi obiectiv. Verificarea 
probelor constă în analiza probelor administrate, coroborarea lor cu alte probe, 
administrarea de noi probe şi verificarea sursei din care provin probele, în 
conformitate cu prevederile prezentului cod, prin procedee probatorii 
respective. 
Potrivit prevederilor art. 101 din Codul de procedură penală, (1) Fiecare 
probă urmează să fie apreciată din punct de vedere al pertinenţei, concludenţei, 
utilităţii şi veridicităţii ei, iar toate probele în ansamblu – din punct de vedere al 
coroborării lor. (2) Reprezentantul organului de urmărire penală sau judecătorul 
apreciază probele conform propriei convingeri, formate în urma examinării lor în 
ansamblu, sub toate aspectele şi în mod obiectiv, călăuzindu-se de lege. (3) Nici o 
probă nu are o valoare dinainte stabilită pentru organul de urmărire penală sau 
instanţa de judecată. (4) Instanţa de judecată este obligată să pună la baza 
hotărîrii sale numai acele probe la a căror cercetare au avut acces toate părţile în 
egală măsură şi să motiveze în hotărîre admisibilitatea sau inadmisibilitatea 
tuturor probelor administrate.
Astfel, ținând cont de prevederile legale care reglementează modalitatea de 
verificare și apreciere a probelor de către instanța de judecată în cadrul unui 
dosar penal, apreciind probele din punct de vedere al pertinenţei, concludenţii, 
utilităţii şi veridicităţii lor, analizând declaraţiile părții vătămate Eugenia 
Tolmaciov, dar și a tuturor martorilor acuzării, studiind probele materiale, 
inclusiv înregistrările video efectuate în domiciliul lui Ruslan Tolmaciov, instanţa 
de judecată stabileşte existența circumstanțelor faptice stabilite în actul de 
învinuire.
Potrivit circumstanțelor faptice, urmare a aplicării violenței fizice la data 
de 5 ianuarie 2021 de către Ruslan Tolmaciov față de soția sa, Eugenia 
Talmaciov, la data de 13 ianuarie 2021 instanța de judecată a emis în privința 
victimei o ordonanță de protecție. La data de14 ianuarie 2025, un grup de 
polițiști au mers, împreună cu Eugenia Tolmaciov, la domiciliul acesteia. Acolo se 
afla Ruslan Tolmaciov căruia i s-a adus la cunoștință faptul că în privința soției 
sale a fost emisă o ordonanță de protecție. De asemenea, i-au fost comunicate 
obligațiile și restricțiile impuse de către instanța de judecată în raport cu soția sa. 
Ulterior acesta a fost înlăturat din domiciliu.
A doua zi dimineață, la data de 15 ianuarie 2021, Ruslan Tolmaciov a venit 
la apartamentul nașilor, unde Eugenia Tolmaciov se afla împreună cu copiii. De 
acolo inculpatul a luat cheile și, în ciuda restricțiilor stabilite de instanță, a mers 
direct la locuința comună. Urmare a apelului efectuat de victimă la 112, 
inculpatul Ruslan Tolmaciov a fost reținut și transportat la Inspectoratul de 
Poliție Ștefan Vodă. 
Ultimul s-a aflat în stare de reținere până la data de 18 ianuarie 2025, ora 
8:30 minute. Imediat cum a fost eliberat, inculpatul Ruslan Tolmaciov s-a 
îndreptat iarăși direct în***** adică la domiciliul comun cu Eugenia Tolmaciov. La 
ora 10 și 11 minute, partea vătămată a alertat din nou poliția. 
Este de menționat că circumstanțele faptice au fost stabilite de către 
instanța de judecată urmare a declarațiilor părții vătămate Eugenia Tolmaciov 
date atât în cadrul ședinței de judecată, cât și la faza de urmărire penală. Aceste 
declarații sunt consecvente și coroborează cu declarațiile polițiștilor Igor 
Coliban, Andrei Irimița și Dumitru Vidrașco. Ultimii au relatat în mod detaliat 
împrejurările aducerii la cunoștința inculpatului Ruslan Tolmaciov a conținutului 
ordonanței de protecție, dar și episoadele repetate de revenire a acestuia la 
domiciliul comun cu cel al părții vătămate, în pofida restricțiilor impuse de 
instanță.
Declarațiile părții vătămate și ale martorilor sunt susținute de probele 
materiale administrate, inclusiv de copia ordonanței de protecție și de 
înregistrările video examinate în cadrul procesului din care rezultă fără echivoc 
că inculpatul a fost informat de către organele de drept despre măsurile stabilite 
de judecător. 
Totodată, declarațiile părții vătămate și ale martorilor se confirmă reciproc 
cu materialele scrise ale cauzei, inclusiv cu rapoartele întocmite de angajații 
organelor de poliție cu ocazia intervențiilor apelurilor recepționate de la 
serviciul 112 la data de 15 și 18 ianuarie 2021, precum și cu circumstanțele 
invocate de victimă în plângerile adresate organelor de drept la momentul 
sesizării poliției despre intruziunile repetate ale lui Ruslan Tolmaciov în locuință.
Este de precizat că unele imprecizii ale martorilor sau ale părții vătămate 
cu privire la anumite detalii temporale se explică prin scurgerea unui interval 
îndelungat de timp de la producerea faptelor. Aceste imprecizii însă nu afectează 
concluzia instanței privind vinovăția inculpatului de vreme ce toate persoanele 
audiate au explicat despre faptul că unele detalii nu și le mai amintesc pentru că 
au trecut aproape 5 ani de zile, dar confirmă faptul că își susțin declarațiile date 
anterior la faza de urmărire penală. 
Prin urmare, în baza coroborării probelor administrate, instanța constată 
că faptele imputate inculpatului Ruslan Tolmaciov sunt pe deplin dovedite, iar 
vinovăția acestuia rezultă dincolo de orice dubiu rezonabil.
VI. Încadrarea juridică a acțiunilor inculpatului privind faptele 
comise: 
Cu referire la încadrarea juridică a faptei, instanța atestă că potrivit 
prevederilor art. 385 alin. (1) pct. 3) CPP, la adoptarea sentinței, instanța de 
judecată verifică, între altele, dacă fapta persoanei întrunește elementele 
infracțiunii de comiterea căreia este învinuită. Așadar, în continuare instanța de 
judecată va verifica corectitudinea încadrării juridice a faptei de către procuror.
În ce privesc elementele constitutive ale componenței de infracțiune 
incriminate, instanța de judecată reține că obiectul juridic special al infracțiunii îl 
constituie relațiile sociale cu privire la prevenirea neexecutării sau eschivarea de 
la executarea măsurilor stabilite de instanța de judecată printr-o ordonanță de 
protecție a victimei violenței în familie. 
În cazul de față instanța de judecată a stabilit că prin acțiunile sale din data 
de 15 ianuarie 2021 și din data de 18 ianuarie 2021 de deplasare la domiciliul 
comun cu partea vătămată Eugenia Tolmaciov din orașul *****, deși inculpatului 
i-a fost interzis acest lucru printr-o ordonanță de protecție, ultimul a atentat 
asupra relațiilor sociale care protejează prevenirea neexecutării actului 
judecătoresc în cauză. 
Latura obiectivă a infracțiunii incriminate are un caracter alternativ și 
poate avea loc prin neexecutarea intenționată a măsurilor stabilite de instanță 
sau prin eschivarea de la executarea măsurilor stabilite de instanță.
În această cauză instanța notează că procurorul l-a acuzat pe inculpat de 
comiterea faptei de la art. 320 1 din Codul penal prin ambele modalități: 
neexecutare intenționată și eschivare. Instanța de judecată menționează că prin 
încheierea Judecătoriei Căușeni, sediul Ștefan Vodă din 13 ianuarie 2021 a fost 
admisă cererea Eugeniei Tolmaciov privind aplicarea măsurilor de protecție. 
Instanța l-a obligat pe inculpat să părăsească locuința comună, să stea departe și 
să nu contacteze victimă (vol. I, f. d. f. d. 67-69). În baza acestei încheieri a fost 
eliberată și ordonanța de protecție (vol. I, f. d. 70). 
De menționat că la examinarea cauzei respective în instanța nu a participat 
agresorul Ruslan Tolmaciov. Ultimului i-au fost comunicate restricțiile care i-au 
fost aplicate a doua zi, la data de 14 ianuarie 2025. Informarea inculpatului 
despre emiterea ordonanței de protecție și despre conținutul restricțiilor impuse 
a fost constatată nemijlocit de instanță prin examinarea înregistrărilor video 
conținute pe suportul CD anexat la dosar, din care rezultă că actul judecătoresc a 
fost citit integral inculpatului, acesta fiind somat să se conformeze obligațiilor 
stabilite de instanță.
În ciuda informării lui Ruslan Tolmaciov despre conținutul ordonanței de 
protecție din 13 ianuarie 2021 și scoaterii sale forțate din locuință, la data de 15 
ianuarie 2025 și ulterior la data de 18 ianuarie 2025 inculpatul a încălcat 
restricțiile ce i-au fost aplicate și a venit la domiciliul comun. 
Latura subiectivă a infracţiunii de neexecutare a măsurilor din ordonanța 
de protecție se caracterizează prin intenție directă, iar subiectul infracțiunii 
poate fi doar persoana fizică responsabilă care la momentul săvârşirii infracţiunii 
a atins vârsta de 16 ani. 
În această speță Ruslan Tolmaciov nu întrunește condițiile subiectului 
infracțiunii în sensul art. 21 din Codul penal or, potrivit normei respective sunt 
pasibile de răspundere penală doar persoanele fizice responsabile.
În cazul de față, potrivit Raportului de expertiză judiciară nr. 
202435A0652 din 28 octombrie 2024 inculpatul Tolmaciov Ruslan*****, la 
momentul săvârșirii infracțiunii incriminate *****, stare care îl priva de 
capacitatea de prevedere și deliberare a acțiunilor sale, deci a acționat fără 
discernământ. 
Corespunzător, instanța de judecată, deși a stabilit că ultimul a comis 
faptele penale care i se impută, acesta nu poate fi atras la răspundere, fiind 
necesară în cazul de față aplicarea unor măsuri de constrângere cu caracter 
medical.
VIII. Aplicarea în privința inculpatului a măsurilor de constrângere cu 
caracter medical:
Potrivit prevederilor art. 23 alin. (1) din Codul penal nu este pasibilă de 
răspundere penală persoana care, în timpul săvîrşirii unei fapte prejudiciabile, se 
afla în stare de iresponsabilitate, adică nu putea să-şi dea seama de acţiunile ori 
inacţiunile sale sau nu putea să le dirijeze din cauza unei boli psihice cronice, a 
unei tulburări psihice temporare sau a altei stări patologice. Faţă de o asemenea 
persoană, în baza hotărîrii instanţei de judecată, pot fi aplicate măsuri de 
constrîngere cu caracter medical, prevăzute de prezentul cod.
În cazul de față, instanța de judecată reține că la momentul comiterii 
infracțiunilor prevăzute de art. 3201 din Codul penal inculpatul Ruslan Tolmaciov 
se afla în stare de iresponsabilitate, fapt stabilit de către experții judiciari prin 
raportul din 28 octombrie 2024 (vol. I, f. d. f. d. 224-233).
Asemenea situații au fost reglementate de legislația penală. Astfel, art. 99 
din Codul penal prevede că persoanelor care au săvârşit fapte prevăzute de legea 
penală în stare de iresponsabilitate (...) instanţa de judecată poate să le aplice 
următoarele măsuri de constrângere cu caracter medical, care se înfăptuiesc de 
către instituţiile curative ale organelor de ocrotire a sănătăţii:
a) internarea într-o instituţie psihiatrică cu supraveghere obişnuită;
b) internarea într-o instituţie psihiatrică cu supraveghere riguroasă.
Subsecvent, articolul 488 alin. (1) din Codul de procedură penală stabilește 
că măsurile de constrîngere cu caracter medical, cuprinse în art.99 din Codul 
penal, se aplică de instanţa de judecată faţă de persoanele care au săvîrşit fapte 
prejudiciabile, prevăzute de legea penală, în stare de iresponsabilitate, precum şi 
faţă de persoanele care s-au îmbolnăvit după săvîrşirea infracţiunii de o boală 
psihică, din care motive ele nu-şi pot da seama de acţiunile lor sau nu le pot 
dirija, în caz dacă aceste persoane prezintă pericol pentru societate prin natura 
faptei săvîrşite şi din cauza bolii lor.
Așadar, stabilind în conformitate cu prevederile art. 498 alin. (2) pct. 3) din 
Codul de procedură penală că Ruslan Tolmaciov a comis fapta prejudiciabilă în 
stare de iresponsabilitate, instanța urmează să aplice în privința ultimului una 
dintre cele două măsuri de constrângere cu caracter medical indicate de 
legislator în art. 99 din Codul penal: internarea lui Ruslan Tolmaciov într-o 
instituție psihiatrică cu supraveghere obișnuită sau riguroasă. 
La stabilirea măsurilor cu caracter medical corespunzătoare, instanța de 
judecată urmează să se conducă de concluziile medicilor specialiști. Astfel, 
potrivit Raportului de expertiză nr. 202435A0652 din 28 octombrie 2024, 
comisia de experți a pledat pentru aplicarea măsurilor de siguranță cu caracter 
medical, în sensul ca Tolmaciov Ruslan***** să fie internat la tratament prin 
constrângere într-o instituție psihiatrică cu supraveghere riguroasă.
De precizat că în prezent Rsulan Tolmaciov se află deja plasat în instituția 
psihiatrică IMSP Spitalul Clinic de Psihiatrie, la tratament, începând cu data de 31 
iulie 2024, în baza unei încheieri pe o altă cauză penală (vol. I, f. d. 231). Ulterior, 
în privința inculpatului a fost emisă o sentință la data de 26 decembrie 2024 prin 
care lui Tolmaciov Ruslan***** i s-a aplicat măsura de constrângere cu caracter 
medical – internarea într-o instituție psihiatrică cu supraveghere riguroasă. 
Astfel, în corespundere cu art. 499 alin. (1) din Codul de procedură penală, 
dacă se consideră dovedit faptul că persoana în cauză a săvîrşit o faptă 
prejudiciabilă, prevăzută de legea penală, în stare de iresponsabilitate (...) 
instanţa de judecată adoptă, conform art.23 din Codul penal, fie o sentinţă de 
absolvire a acestei persoane de pedeapsă sau, după caz, de răspundere penală, fie 
de liberare de pedeapsă şi de aplicare faţă de ea a unor măsuri de constrîngere cu 
caracter medical, indicînd care anume din ele trebuie aplicată, sau o sentinţă de 
încetare a procesului şi de neaplicare a unor astfel de măsuri în cazurile cînd, 
prin caracterul faptei săvîrşite şi starea sănătăţii sale, persoana nu prezintă 
pericol pentru societate şi nu are nevoie de tratament forţat. În astfel de cazuri, 
instanţa anunţă despre bolnav organele de ocrotire a sănătăţii.
În concluzie, având în vedere că instanța a stabilit că la momentul 
săvârșirii faptelor penale prevăzute de art. 320 1 din Codul penal inculpatul 
Tolmaciov Ruslan***** se afla în stare de iresponsabilitate, astfel încât acestuia 
nu-i poate fi aplicată o pedeapsă penală, având în vedere și constatările 
experților privind necesitatea internării inculpatului într-o instituție psihiatrică 
cu supraveghere riguroasă, instanța de judecată consideră necesară liberarea lui 
Tolmaciov Ruslan***** de răspundere penală și internarea ultimului într-o 
instituție psihiatrică cu supraveghere riguroasă. 
IX. Cheltuielile de judecată: 
În ședința de judecată procurorul în Procuratura raionului Ștefan Vodă, 
Alexandru Covalenco, a menționat că de către stat au fost suportate cheltuieli în 
această cauză penală pentru efectuarea raportului de expertiză nr. 202435A0652 
din 28 octombrie 2024 în sumă de 1862 lei. Acuzatorul a cerut ca aceste 
cheltuieli să fie trecute în contul statului în legătură cu comiterea infracțiunilor în 
stare de iresponsabilitate.
Potrivit prevederilor art. 227 alin. (1) și alin. (2) pct. 5) din Codul de 
procedură penală cheltuielile judiciare sunt suportate potrivit legii pentru 
asigurarea bunei desfășurări a procesului penal. Din cheltuielile judiciare fac 
parte inclusiv cheltuielile în legătură cu efectuarea acţiunilor procesuale în cauza 
penală.
Potrivit prevederilor art. 229 alin. (1) și alin. (2) din Codul de procedură 
penală cheltuielile judiciare sunt suportate de condamnat sau sunt trecute în 
contul statului. Instanţa de judecată poate obliga condamnatul să recupereze 
cheltuielile judiciare, cu excepţia sumelor plătite interpreţilor, traducătorilor, 
precum şi apărătorilor în cazul asigurării inculpatului cu avocat care acordă 
asistenţă juridică garantată de stat, atunci cînd aceasta o cer interesele justiţiei şi 
condamnatul nu dispune de mijloacele necesare (…).
Având în vedere că în situația condamnării unei persoane, în fiecare caz 
particular, instanța are drept discreționar de a decide în seama cui va trece 
cheltuielile de judecată potrivit prevederilor alin. (1) și alin. (2) al art. 229 CPP, 
ținând cont de opinia participanților la proces și de faptul că la momentul 
comiterii faptei inculpatul a acționat fără discernământ, instanța va trece 
cheltuielile suportate în această cauză penală în contul statului. 
VI. Corpurile delicte:
Potrivit prevederilor art. 385 alin. (1) pct. 13) din Codul de procedură 
penală, la adoptarea sentinței instanța de judecată soluționează chestiunea 
privind soarta corpurilor delicte. 
În această cauză penală, prin ordonanța din 21 ianuarie 2021 de 
recunoaștere și de anexare a corpurilor delicte la cauza penală (vol. I, f. d. 33) 
organul de urmărire penală a dispus recunoașterea în calitate de corp delict a 
unui CD de culoare albă cu înregistrări video la cauza penală nr. 2021340015.
Potrivit prevederilor art. 162 alin. (1) pct. 5) din Codul de procedură 
penală în cazul în care procurorul dispune încetarea urmăririi penale sau în cazul 
soluţionării cauzei în fond, se hotărăşte chestiunea cu privire la corpurile delicte. 
În acest caz documentele care constituie corpuri delicte rămîn în dosar pe tot 
termenul de păstrare a lui sau, la solicitare, se remit persoanelor interesate.
Cu referire la normele pre citate, CD-ul recunoscut de către organul de 
urmărire penală prin ordonanța din 21 ianuarie 2021 în calitate de corp delict și 
care nu a fost solicitat de vreo persoană interesată, va rămâne la dosar pe tot 
parcursul termenului său de păstrare. 
Prin prisma tuturor circumstanțelor descrise supra, aplicând prevederile 
art. art. 23, 99-100 din Codul penal, art. 162 alin. (1) pct. 5), art. art. 227-229, 
488, 499-500 din Codul de procedură penală, instanța de judecată
H O T Ă R Ă Ș T E:
Se constată că Tolmaciov Ruslan***** a săvârșit fapta prejudiciabilă 
prevăzută la art. 320 1 din Codul penal (episodul din data de 15 ianuarie 2021) și 
fapta prejudiciabilă prevăzută la art. 320 1 din Codul penal (episodul din data de 
18 ianuarie 2021).
Se absolvă de răspundere penală Tolmaciov Ruslan***** pentru comiterea 
infracțiunii prevăzute de art. 320 1 din Codul penal (episodul din data de 15 
ianuarie 2021) și pentru comiterea infracțiunii prevăzute de 320 1 din Codul 
penal (episodul din data de 18 ianuarie 2021) din motiv că faptele au fost comise 
în stare de iresponsabilitate. 
Se aplică față de Tolmaciov Ruslan***** măsura de constrângere cu 
caracter medical – internarea într-o instituție psihiatrică cu supraveghere 
riguroasă.
Se internează Tolmaciov Ruslan***** în instituția psihiatrică cu 
supraveghere riguroasă din cadrul Instituției Medico-Sanitare Publice Spitalul 
Clinic de Psihiatrie. 
Administrația Instituției Medico-Sanitară Publică Spitalul Clinic de 
Psihiatrie va înștiința instanța periodic, dar nu mai rar decât o dată la 6 luni, 
despre necesitatea continuării aplicării măsurilor de constrângere cu caracter 
medical. 
Măsura de constrângere aplicată în privința lui Tolmaciov Ruslan***** se 
pune în executare din data pronunțării sentinței.
CD-ul recunoscut în calitate de corp delict în această cauză penală prin 
ordonanța din 21 ianuarie 2021 va rămâne la dosar pe tot parcursul termenului 
său de păstrare.
A trece suma de 1862 (o mie opt sute șaizeci și doi) lei suportată în această 
cauză pentru efectuarea rapoartelor de expertiză judiciară, în contul statului. 
Sentința poate fi atacată cu apel, la Curtea de Apel Centru în termen de 15 
zile, prin intermediul Judecătoriei Căușeni, sediul Ștefan Vodă.
Președintele ședinței, 
Judecătorul                          /semnat/                 Alexandra Smolnițchi
Copia corespunde originalului
Judecător Alexandra Smolnițchi