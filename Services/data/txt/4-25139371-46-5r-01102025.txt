Dosarul nr. 5r-472/25
4-25139371-46-5r-01102025
                                                                HOTĂRÎRE
                                                              În numele Legii
 
12 decembrie 2025                                                                                                   mun. Soroca 
 
Judecătoria Soroca (sediul Central)
Instanţa compusă din:
Preşedintele şedinţei, judecător                 Gh. Purici
Grefier                                                       A. Costîrschi
Cu participarea:
Agentului constatator                                V. Tamazlîcari
Avocatului petiționarei                              V. Felișcan
 
a examinat în şedinţă publică, în limba de stat, cauza contravenţională în baza contestaţiei 
depusă de către avocatul Victor Felișcan în interesele lui  
 
Leșcu Vasilisa *****. n. *****, originară ***** 
domiciliată *****, studii superioare, căsătorită, 
pensionară, cet. a R. Moldova
 
         împotriva procesului-verbal şi deciziei contravenţionale din 12.09.2025.
     Termenul de examinare a cauzei contravenţionale în instanţa de fond 01.10.2025-
12.12.2025.
        constată: 
Prin decizia  agentului constatator, SS al SSTAR al SSP al IP Soroca, Tamazlîcari Vitalii 
din 12.09.2025,  Leșcu Vasilisa a fost declarată vinovată şi sancţionată în baza art. 242 alin.  (2) 
Cod Contravenţional cu amendă în mărime de 24  unităţi convenţionale –  echivalentul a 1 200 
lei și 6 puncte de penalizare, pentru faptul că, la 21.08.2025, în jurul orei 09 05, conducând 
automobilul de model „Renault Scenic”, cu n/î *****, pe traseul R 14, km 62+177, ignorînd 
prevederile pct. 39 alin. (1) a Regulamentului circulației Rutiere aprobat prin Hotărîrea 
Guvernului nr. 357/2009 din 31.05.2009 care stipulează că, ,, înaintea începerii deplasării, 
reîncolonării sau altei schimbări a direcţiei de mers, conducătorul de vehicul trebuie să se 
asigure că această manevră va fi executată în siguranţă şi nu va crea obstacole pentru ceilalţi 
participanţi la trafic”  și prevederilor pct. 39 alin. (3) din același Regulament  care stipulează că 
,,  în cazul în care conducătorul are intenţia de a preselecta banda, el trebuie să cedeze trecerea 
vehiculelor care circulă în aceeaşi direcţie pe această bandă. La preselectarea concomitentă, 
conducătorul de vehicul trebuie să cedeze trecerea vehiculului care circulă în aceeași direcţie şi 
se află pe banda din dreapta” a  tamponat lateral dreapta automobilul de model ,,BMW” cu nr/î 
*****, condus regulamentar de Mitrofan Mihail.  
         Nefiind de acord cu procesul-verbal şi decizia contravenţională, în termen, avocatul Victor 
Felișcan în interesele lui  Leșcu Vasilisa a contestat-o în ordinea art. 448 Cod Contravenţional, 
solicitând anularea procesului-verbal contravenţional şi casarea deciziei agentului constatator cu 
încetarea procesului contravenţional, pe motiv că nu este vinovată de comiterea faptei 
contravenţionale imputate.
În motivarea contestaţiei a invocat, că în cadrul cercetării cazului agentul constatator nu a 
administrat probe utile, admisibile și suficiente ca să demonstreze dincolo de orice dubiu fapta 
descrisă în pct. 6 a procesului-verbal cu privire la contravenție  ,, cet. Leșcu Vasilisa la data de 
21.08.2025, orele 09:05 aflîndu-se la volanul auto de model ”Renault” cu nr/î ***** pe traseul 
R14km  62+177 a produs accident rutier încălcînd pct. .... al HG nr. 357 din 2009 lovind lateral 
dreapta mij de model BMW cu nr/î *****”. De asemenea agentul a notat, că a ignorat 
prevederile: pct. 39 alin. (1), art. 38 alin. (3) prin ce a comis contravenție prevăzută de art. 242 
alin. (2). A menționat în contestație, că agentul constatator a omis să indice clar care anume pct. 
din Regulamentul Circulației Rutiere a fost încălcat de către Leșcu Vasilisa, lăsînd loc liber, 
probabil ca să completeze ulterior, fapt inadmisibil, care contravine art. 443 alin. (1) și art. 443 
alin. (7) Cod Contravențional. Este important de menționat, că verificarea strictă a înscrierii în 
procesul-verbal a datelor prevăzute de lege se impune cu atît mai mult cu cît petentul trebuie să i 
se asigure prezumția de nevinovăție instituită prin art. 6 CEDO.
          Tot în acest context se impune respectarea prevederilor art. 375 Cod Contravențional, 
persoana acuzată de săvîrșirea unei contravenții se consideră nevinovată atît timp cît vinovăția sa 
nu este dovedită în modul prevăzut de prezentul cod. Nimeni nu este obligat să dovedească 
nevinovăția sa. Astfel, contestatorul invocă două motive pentru admiterea contestației și anume: 
nulitatea procesului-verbal cu privire la contravenție și lipsa faptei contravenționale în acțiunile 
lui Leșcu Vasilisa. 
În şedinţa de judecată petiționara și avocatul său Victor Felișcan au susţinut contestaţia 
şi motivele invocate în ea şi au solicitat anularea procesului-verbal şi deciziei contravenționale 
din 12.09.2025 și încetarea procesului contravențional. 
Suplimentar petiționara a menționat, că la data de 21.08.2025, împreună cu soțul Leșcu Ion 
se deplasau cu automobilul de model ,, Renault Scenic” cu nr/î *****, pe traseul Soroca-Florești. 
Ajungînd în apropierea s. Soloneț r-l Soroca, după ce s-a asigurat că automobilul care se deplasa 
în urma sa este la o distanță sigură de aproximativ 150 m,  a aprins semnalizatorul stînga pentru a 
efectua virarea în direcția s. Soloneț r-l Soroca.  Ajungînd la linia întreruptă de pe traseu nu a 
reușit să efectueze manevra, deoarece a fost tamponată de automobilul care se deplasa din urma 
sa. De la lovitură automobilul său a fost întors spre stînga, iar vehiculul care se deplasa din spate, 
din cauza vitezei excesive, a frînat abia după trecerea de pietoni.  După impact, la recomandarea 
unui șofer care a stopat pentru a se interesa ce s-a întîmplat, a parcat automobilul pe partea 
dreaptă a traseului spre s. Soloneț. Peste aproximativ două ore la fața locului au sosit 
colaboratorii de poliție, care în cadrul cercetării cazului au stabilit, că de fapt vinovat de 
comiterea accidentului rutier se face Mitrofan Vasile. Ulterior, la data de 01.09.2025 a fost citată 
la poliție, unde a fost informată, că cazul nu a fost precăutat complet pentru a lua o decizie. Peste 
un timp din nou a fost citată la poliție fiind informată, că vinovată de comiterea accidentului 
rutier se face ea. Cu constatările agentului constatator nu este de acord, deoarece nu a încălcat 
regulile de circulație și nu se face vinovată de producerea accidentului rutier. A mai menționat, 
că la fața locului au fost efectuate măsurări de la locul producerii accidentului pînă la locul 
frînării automobilului lui Mitrofan Vasile. A mai declarat că, la automobilul său a fost deteriorat 
farul din față lateral stînga. 
         Agentul constatator Tamazlîcari  Vitalii în şedinţa de judecată a solicitat respingerea 
contestației, susținând motivele invocate în procesul-verbal cu privire la contravenție și decizia 
adoptată ca fiind legale și întemeiate. Suplimentar a explicat, că vinovăția petiționarei a fost 
stabilită în baza cercetărilor efectuate la fața locului, examinării deteriorărilor automobilului 
acesteia, potrivit cărora s-a constatat, că la momentul impactului Leșcu Vasilisa era încadrată 
deplin în efectuarea manevrei de  virare spre stînga. A mai menționat, că la fața locului au fost 
cercetate și cioburile de sticlă rezultate în urma impactului. Ca rezultat al cercetării acestor 
cioburi a fost stabilit locul unde a avut loc tamponarea mijloacelor de transport, care a fost 
indicat în schița accidentului rutier. În aceiași schiță a accidentului rutier a fost indicat și locul 
unde au staționat mijloacele de transport după impact.
        Mitrofan Vasile, în ședința de judecată a declarat că, la data de 21.08.2025, în timp ce se 
deplasa cu automobilul de model ,,BMW” cu nr/î *****, spre municipiul Bălți a observat 
înaintea sa un automobil care, ajungînd la intersecția spre  s. Soloneț r-l Soroca, a conectat 
semnalizatorul de direcție spre dreapta. Deoarece era încrezut, că șoferul automobilului dat, care 
trecuse puțin de intersecția spre s. Soloneț r-l Soroca, va staționa pe dreapta, întrucît vehiculul 
deja se afla cu două roți laterale pe acostament, și-a continuat deplasarea. Ajungînd în drept cu  
automobilul dat, care deja se afla pe acostament, acesta brusc a virat la stînga, tamponînd cu 
partea din față stînga în automobilul său pe toată partea laterală dreapta, neavînd nici o șansă să 
evite impactul. După impact a coborît din automobil și a întrebat șoferul, care s-a dovedit a fi  
Leșcu Vasilisa din ce motiv a efectuat manevra dată, la ce ultima i-a comunicat, că ea în așa mod 
efectuează manevrele de întoarcere. A mai declarat, că de facto Leșcu Vasilisa nu intenționa să 
se deplaseze în s. Soloneț r-l Soroca, dar a încercat să efectueze manevra de întoarcere. A mai 
menționat, că pentru a evita impactul a încercat să vireze spre stînga trecînd puțin pe partea 
opusă a traseului. A mai declarat că, în timpul deplasării Leșcu Vasilisa nu a conectat 
semnalizatorul de direcție stînga. 
         Martorul Leșcu Ion în ședința de judecată a declarat că, petiționara Leșcu Vasilisa este 
soția sa. Conform art. 90  alin. (11) CPP martorul a acceptat să facă declarații. La data de 
21.08.2025,  împreună cu soția Leșcu Vasilisa, s-au deplasat la moara din s. Soloneț r-l Soroca 
pentru a face făină din porumb. Ajungînd  în preajma s. Soloneț r-l Soroca, Leșcu Vasilisa, care 
era la volanul automobilului a inclus semnalizatorul stînga pentru a vira spre localitate.  După ce 
a inclus semnalizatorul, Leșcu Vasilisa a privit pe oglinda retrovizoare din interior pentru a se 
asigura că,  din spate nu vin alte mijloace de transport. Atunci a întrebat-o pe soție dacă din spate 
nu vin alte vehicule la ce ultima i-a spus că, în depărtare, la o distanță de aproximativ 150 m de 
locul unde se aflau, a observat un automobil. Astfel, după ce soția s-a asigurat că, nu sunt 
mijloace de transport în apropiere a început să efectueze virarea spre stînga, timp în care au auzit 
o bubuitură, fiind tamponați de automobilul care venea din spate. După impact automobilul în 
cauză și-a continuat deplasarea, stopînd abia după stația pentru transport public, iar automobilul 
lor a fost întors pe dreapta. La fața locului a fost solicitată intervenția colaboratorilor de poliție, 
care au cercetat cazul. În cadrul cercetării cazului au fost cercetate inclusiv și cioburile de la farul 
din față a automobilul său care a fost deteriorat la fel ca și janta din față. A mai menționat că, 
șoferul automobilului care se deplasa din spate s-a tamponat cu janta vehiculului său în janta 
mijlocului de transport ce le aparține.  A mai declarat că, șoferul automobilului care i-a tamponat 
nu a frînat și nici urme de frînare la fața locului nu erau. De asemenea a declarat, că în aceea  zi 
soția sa nu a parcat automobilul pe partea dreapta a carosabilului și nici nu a avut intenția de a 
schimba direcția de deplasare prin  întoarcerea automobilului pentru a se deplasa spre s. Slobozia 
Vărăncău r-l Soroca. 
         Analizând argumentele participanţilor la proces, martorului, cercetând materialele 
dosarului contravenţional, instanţa conchide că contestaţia este nefondată şi urmează a fi respinsă 
din considerentele expuse în continuare.
Potrivit prevederilor art. 7 al Codului Contravenţional – „persoana poate fi sancţionată 
numai pentru contravenţia în a cărei privinţă este dovedită vinovăţia sa cu respectarea normelor 
prezentului cod”.
În viziunea instanţei de judecată, vis-a vis de cerinţele art. 7 Cod Contravenţional, 
„dovedirea faptei de care este învinuită  Leșcu Vasilisa este pusă în sarcina agentului 
constatator şi poate fi realizată prin concluzii ferme şi veridice bazate pe probe colectate cu 
respectarea normelor Codului Contravenţional, iar scopul unei astfel de cercetări judecătoreşti, 
cu participarea tuturor părţilor, este realizarea eficacităţii legii”.
Conform art. 425 alin. (1), (2) Cod Contravențional ,, probele sînt elemente de fapt, 
dobîndite în modul stabilit de prezentul cod, care servesc la constatarea existenţei sau 
inexistenţei contravenţiei, la identificarea făptuitorului, la constatarea vinovăţiei şi la 
cunoaşterea altor circumstanţe importante pentru justa soluţionare a cauzei. În calitate de probe 
se admit elementele de fapt constatate prin intermediul următoarelor mijloace: procesul-verbal 
cu privire la contravenţie, procesul-verbal de ridicare a obiectelor şi documentelor, procesul-
verbal de percheziţie, explicaţiile persoanei în a cărei privinţă a fost pornit procesul 
contravenţional, depoziţiile victimei, ale martorilor, înscrisurile, înregistrările audio sau video, 
fotografiile, corpurile delicte, obiectele şi documentele ridicate, constatările tehnico-ştiinţifice şi 
medico-legale, raportul de expertiză.”
Potrivit art. 381 alin. (4) Cod Contravenţional, „autoritatea competentă să soluționeze 
cauza contravențională are obligația de a lua toate măsurile prevăzute de lege pentru cercetarea 
sub toate aspectele, completă și obiectivă, a circumstanţelor cauzei de a evidenția atît 
circumstanțele care dovedesc vinovăția persoanei, cît și cele care dezvinovățesc persoana în a 
cărei privință a fost pornit proces contravențional, precum și circumstanțele atenuante sau 
agravante”.
Conform art. 453 alin. (3) Cod Contravenţional, „instanţa de judecată apreciază probele, 
potrivit convingerii sale pe care şi-a format-o, cercetînd toate probele cercetate în raport cu 
circumstanţele constatate ale cauzei şi călăuzindu-se de lege. Totodată,  instanţa de judecată la 
înfăptuirea justiţiei se bazează pe probele prezentate de părţi şi nu este abilitată cu dreptul de a 
colecta desinestătător probe, întru verificarea argumentelor invocate de către participanţii la 
proces”.
         Potrivit art. 101 alin. (1), (2) CPP ,, fiecare probă urmează să fie apreciată din punct de 
vedere al pertinenţei, concludenţei, utilităţii şi veridicităţii ei, iar toate probele în ansamblu – 
din punct de vedere al coroborării lor. Reprezentantul organului de urmărire penală sau 
judecătorul apreciază probele conform propriei convingeri, formate în urma examinării lor în 
ansamblu, sub toate aspectele şi în mod obiectiv, călăuzindu-se de lege”.
Față de cele ce preced, în cadrul examinării contestaţiei cu certitudine s-a constatat  că, 
Leșcu Vasilisa, la 21.08.2025, în jurul orei 09 05, conducând automobilul de model „Renault 
Scenic”, cu n/î *****, pe traseul R 14, km 62+177, ignorînd prevederile pct. 39 alin. (1) a 
Regulamentului circulației Rutiere aprobat prin Hotărîrea Guvernului nr. 357/2009 din 
31.05.2009 care stipulează că, ,, înaintea începerii deplasării, reîncolonării sau altei schimbări a 
direcţiei de mers, conducătorul de vehicul trebuie să se asigure că această manevră va fi 
executată în siguranţă şi nu va crea obstacole pentru ceilalţi participanţi la trafic”  și 
prevederilor pct. 39 alin. (3) din același Regulament  care stipulează că ,,  în cazul în care 
conducătorul are intenţia de a preselecta banda, el trebuie să cedeze trecerea vehiculelor care 
circulă în aceeaşi direcţie pe această bandă. La preselectarea concomitentă, conducătorul de 
vehicul trebuie să cedeze trecerea vehiculului care circulă în aceeași direcţie şi se află pe banda 
din dreapta” a  tamponat lateral dreapta automobilul de model ,,BMW” cu nr/î *****, condus 
regulamentar de Mitrofan Mihail.  
         Faptul dat este confirmat prin declarațiile părții vătămate Mitrofan Vasile, care fiind audiat 
în cadrul ședinței de judecată a relatat că, la data de 21.08.2025 în timp ce se deplasa pe traseul 
Soroca-Bălți cu automobilul de model ,,BMW” cu nr/î *****, din partea dreaptă a 
acostamentului, brusc a virat automobilul condus de Leșcu Vasilisa, care a tamponat cu partea 
stînga față automobilul pe care îl conducea.
         În coroborare cu declarațiile părții vătămate vin și  probele scrise cercetate în cadrul 
ședinței de judecată și anume: procesul-verbal de cercetare a locului accidentului rutier din 
21.08.2025 cu fototabelul în care sunt fixate rezultatele cercetării automobilului de model 
,,Renault Scenic” cu nr/î *****, condus de Leșcu Vasilisa și automobilul de model ,,BMW”  nu 
nr/î *****, condus de Mitrofan Vasile.
          Din conținutul actului juridic menționat și fototabelului, instanța de judecată reține, că  în 
rezultatul impactului automobilul de model ,,Renault Scenic” cu nr/î ***** a suportat deteriorări 
la janta din față, farul și aripa din față stînga, iar la automobilul de model ,,BMW”  nu nr/î ***** 
a fost deteriorată toată partea laterală dreapta.
          La caz instanța de judecată ține să menționeze, că deteriorările a automobilului de model 
,,Renault Scenic” cu nr/î *****  identificate la farul din partea stângă lateral, aripa din față și la 
janta din față stînga  au fost cauzate de un impact localizat în zona stângă-față a vehiculului. 
Lovitura a fost direcționată oblic spre partea laterală stângă, ceea ce a determinat spargerea 
farului stîng, avarierea vopselei aripii și zgîrîerea jantei, fără a afecta alte componente structurale 
majore ale automobilului de model ,,Renault Scenic”, condus de Leșcu Vasilisa.
       În ceea ce privește deteriorările de pe partea laterală dreapta pe toată lungimea, cauzate 
automobilului de model ,,BMW” cu nr/î *****, condus de Mitrofan Vasile, acestea s-au datorat 
unui impact lateral puternic și indică pătrunderea în traiectoria acestuia a automobilului condus 
de Leșcu Vasilisa.
         Reieșind din cele menționate supra  instanța de judecată constată, că  daunele din față-
stânga stabilite la automobilul de model ,,Renault Scenic” cu nr/î BSN 918 și daunele laterale 
dreapta pe toată lungimea automobilului de model ,,BMW” cu nr/î *****,  indică că primul 
autoturism  a intervenit în traiectoria normală de deplasare și a lovit lateral pe al doilea. Acest tip 
de coliziune apare, de regulă, când un vehicul efectuează o manevră incorectă, în speță, 
schimbarea bruscă a direcţiei de mers pe care a efectuat-o Leșcu Vasilisa fără a se asigura că 
această manevră va fi executată în siguranţă şi nu va crea obstacole pentru ceilalţi participanţi la 
trafic.
         Faptul dat este confirmat și prin schița accidentului rutier din 21.08.2025, din conținutul 
căreia rezultă, că automobilul de model ,,Renault Scenic” cu nr/î ***** fără a se asigura că, 
automobilul de model ,,BMW” cu nr/î VWQ, care îl urma, se află la o distanță sigură a efectuat 
manevra de întoarcere și ca rezultat l-a tamponat lateral cu partea din față stînga, ultimul stopînd 
puțin după trecerea de pietoni. Mai mult, din aceiași schiță a accidentului rutier rezultă, că după 
impact Leșcu Vasilisa a schimbat poziția automobilului său, fapt recunoscut și de ultima în 
ședința de judecată, fapte ce contravin pct. 12 lit. b) din Regulamentul Circulației Rutiere aprobat 
prin Hotărîrea Guvernului nr. 375  din 13.05.2009 care stipulează, că ,, conducătorul de vehicul 
implicat într-un accident în traficul rutier este obligat să nu schimbe poziţia vehiculului şi a 
obiectelor de pe partea carosabilă provenite ca urmare a accidentului în traficul rutier, cu 
excepţia cazurilor prevăzute în subpunctul 1) literele c) şi d) din prezentul punct. Datorită 
încălcării obligațiunilor în cauză de către petiționară, a fost imposibil de stabilit cert locul 
impactului după poziționarea autovehiculului, fapt ce pune la îndoială și este imposibil de 
verificat argumentele lui Leșcu Vasilisa. Din spusele agentului constatator locul tamponării 
vehiculelor a fost stabilit după cioburile de sticlă de la farul automobilului de model ,,Renault 
Scenic” cu nr/î *****.
         În contextul celor descrise supra, instanța de judecată va supune criticii invocările 
petiționarei referitor la faptul că, înainte de efectuarea manevrei de virare la stînga s-a asigurat 
că, atît în față cît și în spate nu sunt automobile care ar crea obstacole la efectuarea cu succes a 
manevrei date, or acestea au fost combătute de probele cercetate în cadrul ședinței de judecată.
          În aceiași ordine de idei instanța de judecată va aprecia critic argumentele avocatului 
petiționarei Victor Felișcan referitor la faptul că, Mitrofan Vasile a depășit viteza de deplasare pe 
porțiunea de drum unde a avut loc accidentul rutier și a ieșit la depășire pe contrasens, or în 
cadrul cercetării cazului nu a fost posibil de stabilit viteza cu care se deplasau ambele 
automobile. Totodată, potrivit procesului verbal de cercetare a locului accidentului rutier din 
21.08.2025 se atestă, că impactul a avut loc în mijlocul carosabilului, respectiv ieșirea lui 
Mitrofan Vasile pe contrasens nu a fost stabilită sau fixată. 
          Subsecvent instanța de judecată va supune criticii argumentele avocatului Victor Felișcan 
referitor la lipsa urmelor de frînare la automobilul condus de Mitrofan Vasile, lipsă care după 
părerea avocatului se datorează excesului de viteză or, lipsa urmelor de frânare la locul 
producerii accidentului s-au datorat faptului, că, accidentul s-a produs instantaneu ca rezultat al  
impactului lateral puternic fără ca șoferul, în speță Mitrofan Vasile să fi avut posibilitatea reală 
de a acționa frâna. Mai mult, automobilul părții vătămate este dotat cu sistem de frînare ABS, 
astfel că  în momentul frânării sistemul a împiedicat blocarea roților și ca rezultat, pneurile nu au 
generat urme continue de frânare pe carosabil, ci eventual doar micro-urme fragmentare, greu 
vizibile cu ochiul liber.
          Pe cale de consecință, instanța de judecată ține să menționeze, că deducțiile avocatului 
petiționarei referitor la viteza de deplasare a părții vătămate cît și a lui Leșcu Vasilisa, sunt lipsite 
de temeiuri și sunt formate doar pe relatările reieșind din presupunerile petiționarei.
Subsidiar instanța de judecată va aprecia critic declarațiile martorului Leșcu Ion or, acestea 
sunt combătute de probele cercetate în cadrul ședinței de judecată. Mai mult, martorul Leșcu Ion 
este soțul petiționarei și este direct interesat în soluția adoptată la caz.
         Învinuirea imputată lui Leșcu Vasilisa se mai confirmă și prin:
             comunicarea telefonică nr. 5456 din 21.08.2025 parvenită de la cet. Mitrofan Vasile prin 
care comunică că, la data de 21.08.2025 în s. Soloneț r-l Soroca s-a produs un accident 
rutier (f. d. 13);
             procesul-verbal privind constatarea faptei de conducere a mijlocului de transport în stare 
de ebrietate alcoolică/narcotică din 21.08.2025 prin care se atestă faptul că, în rezultatul 
testării alcoolscopice cu aparatul ,, Drager Alcotest” s-a constatat că, concentrația vaporilor 
de alcool în aerul expirat de Leșcu Vasilisa este de 0,00 mg/l (f. d. 17);
             procesul-verbal privind constatarea faptei de conducere a mijlocului de transport în stare 
de ebrietate alcoolică/narcotică din 21.08.2025 prin care se atestă faptul că, în rezultatul 
testării alcoolscopice cu aparatul ,, Drager Alcotest” s-a constatat că, concentrația vaporilor 
de alcool în aerul expirat de Mitrofan Vasile este de 0,00 mg/l (f. d. 18);
             încheierea de cercetare a informației din 12.09.2025 (f. d. 37);
             procesul-verbal cu privire la contravenție din 12.09.2025 întocmit în privința lui Leșcu 
Vasilisa în baza art. 242 alin. (2)  Cod Contravențional (f. d. 10).
În această ordine de idei instanța reține că, agentul constatator a examinat cauza sub toate 
aspectele şi just a ajuns la concluzia în ceea ce privește vinovăția petiționarei Leșcu Vasilisa în 
comiterea contravenției incriminate. Mai mult,  atît petiționara cît și avocatul său Victor Felișcan 
nu a furnizat probe contrare capabile să răstoarne constatarea agentului constatator.
        Subsecvent, instanța de judecată remarcă că, procesul-verbal cu privire la contravenție, 
fiind întocmit de un organ al statului aflat în exercițiul funcțiunii, trebuie să i se recunoască 
valoarea probatorie sub aspectul constatării stării de fapt, ca efect al triplei prezumții de 
autenticitate, veridicitate și legalitate. În așa mod Curtea a constatat anterior că, prezumțiile de 
fapt și de  drept se regăsesc în orice sistem de drept. În principiu, Convenția nu derogă de la 
acestea, însă în materie penală obligă statele contractante să nu depășească un anumit prag. În 
special, articolul 6 § 2 impune statelor să aibă în vedere aceste prezumții, aceasta în limite 
rezonabile, ținând cont de gravitatea faptelor și păstrând dreptul la apărare (Salabiaku împotriva 
Franței, hotărârea din 7 octombrie 1988, seria A, nr. 141- A, pag. 15, pct. 28; Telfner împotriva 
Austriei, nr. 33501/96, pct. 16, 20 martie 2001).
        Instanța de judecată nu va reține  afirmațiile petiționarei și avocatului său referitor la faptul 
că,  agentul constatator a efectuat o descriere vagă a faptei contravenționale pretinse ca încălcată, 
or procesul - verbal cu privire la contravenție cuprinde toate menţiunile prevăzute de art. 443 din 
Codul Contravenţional, sub sancţiunea nulităţii absolute, cu indicarea tuturor împrejurărilor în 
care contravenția a fost săvârşită, timpul și locul săvârșirii contravenției, precum și a numelui și 
datelor de identitate (IDNP) ale făptuitoarei, figurând semnătura agentului constatator și a 
petiționarei.
În contextul expus instanţa de judecată consideră că, Leșcu Vasilisa  este vinovată în 
comiterea contravenţiei incriminate, iar contestaţia depusă împotriva procesului-verbal cu privire 
la contravenție și  deciziei agentului constatator din 12.09.2025 urmează a fi respinsă ca 
neîntemeiată.
În conformitate cu prevederile art. 445, 448, 452, 455, 457, 458, 462 Cod Contravenţional 
al  RM,  judecata,                                                                                                                                                           
                                                          hotărăşte:
 
         Se respinge ca neîntemeiată, contestația depusă de către Leșcu Vasilisa *****potriva 
procesului-verbal cu privire la contravenție și deciziei asupra cauzei contravenţionale din 
12.09.2025.
       Se menține fără modificări procesul-verbal cu privire la contravenție din 12.09.2025 seria 
nr. MAI06  512830 şi decizia de sancționare din 12.09.2025 prin  care în privința lui Leșcu 
vasilisa a fost aplicată amendă în mărime de  24 (douăzeci și patru) unități convenționale - 
echivalentul a 1 200 (una mie două sute) lei și 6 (șase) puncte de penalizare pentru comiterea 
contravenției prevăzute de art. 242  alin. (2) Cod Contravențional.
Hotărîrea poate fi atacată cu recurs la Curtea de Apel Nord în termen de 15 zile, prin 
intermediul Judecătoriei Soroca (sediul Central). 
  
Preşedintele şedinţei,
Judecător                                                                               Ghenadie Purici 