Dosarul nr.5r-3409/2025;
4-25080780-12-5r-09062025
H O T Ă R Î R E
În numele Legii
12 decembrie 2025                                                                                         mun. Chişinău
 
Judecătoria Chişinău, sed. Ciocana 
Instanţa compusă din:
Preşedintele şedinţei, judecătorul                                                    Dumitru Bosîi
Grefier                                                                                             Dumitrița Obreja
Cu participarea:
Reprezentantului petiționarului, avocatul Dmitri Lunga,
În lipsa: agentului constatator Victoria Curajos, citată legal,
examinând în şedinţă judiciară publică, cauza contravențională în baza contestației depuse de 
petiționarul LÎS Denis împotriva procesului-verbal cu privire la contravenție seria MAI06 840524 din 
18.04.2025, încheiat în privința cet. LÎS Denis, născut la *****, în temeiul art. 47 1 alin.(1) Cod 
contravențional, precum și împotriva deciziei de sancționare a contravenientei din aceeași dată, instanța,- 
 a constatat :   
La data de 18 aprilie 2025, agentul constatator Victoria Curajos, a întocmit procesul-verbal cu 
privire la contravenție seria MAI06 840524 în privința cet. LÎS Denis în temeiul art.47 1 alin.(1) Cod 
contravențional, incriminându-i ultimului comiterea faptei prejudiciabile în următoarele circumstanțe: în 
perioada 01.01.2024-22.10.2024 prin intermediul utilizării aplicației mobile cu identificatorul ”PSB” a 
Băncii Comerciale Promsveazibank din Federația Rusă personal a beneficiat prin transfer de surse 
financiare în valută (ruble rusești F.Rusă) care nu se cuveneau pentru sine sau pentru alte persoane, în 
scopul exercitării sau neexercitării unor drepturi electorale în contextul scrutinului electoral și al 
Referendumului republican constituțional din toamna anului 2024.
La aceeași dată, în baza procesului-verbal cu privire la contravenție indicat supra, agentul 
constatator a emis decizia de sancționare a cet. LÎS Denis, aplicându-i acestuia o sancțiune sub formă de 
amendă în mărime de 750 u.c., echivalentul sumei de 37500 lei.
Nefiind de acord cu decizia de sancționare, la data de 15 mai 2025, contravenientul LÎS Denis a 
depus la autoritatea din care face parte agentul constatator o contestație, solicitând anularea procesului-
verbal și a deciziei de sancționare emise în privința sa pe cazul relatat supra, și deopotrivă încetarea 
procesului contravențional din motivul lipsei faptului contravenției.
În argumentarea contestației sale, petiționarul a menționat că a luat cunoștință cu procesul-verbal 
la data de 10.05.2025 prin intermediul Poștei Moldovei, sub formă de scrisoare simplă, și nu 
recomandată. La data de 18 aprilie 2025. la ora 12:32, i-a fost expediată, prin rețeaua socială „VIBER”, o 
citație de a se prezenta în incinta Sectorului de Poliție nr. 1 Ciocana la data de 18.04.2025, la ora 13:30, 
adică după o oră. Și în aceiași zi a fost întocmit proces-verbal fără prezența sa.
În acest sens a subliniat că, conform legislației în vigoare, citația trebuie transmisă în mod 
corespunzător cu cel puțin 5 zile înainte de data invitației (audierii). În acea zi se afla în sat, fiind zi de 
sărbătoare, și fizic nu avea posibilitatea de a se prezenta la audiere. Consideră că acest fapt constituie o 
încălcare gravă a drepturilor sale. După ce a luat cunoștință cu conținutul procesului-verbal cu privire la 
contravenție și cu decizia adoptată în baza acestuia, consideră că sunt ilegale și neîntemeiate.
Mai apreciază că, procesul-verbal a fost întocmit cu încălcarea prevederilor art. 443 alin. (1) lit. 
d) și e) din Codul Contravențional, ceea ce potrivit prevederilor art. 445 Codul Contravențional, atrage 
nulitatea acestuia și confirmă lipsa faptei contravenționale.
Reține că, din conținutul procesului-verbal nu este clar ce faptă ilicită anume fost săvârșită de el. 
Proces-verbal și decizia de sancționare fiind adoptate contrar prevederilor legale și în contradicție cu 
circumstanțele de fapt. 
Dacă subiectul constatator la pct. 4 al procesului-verbal a avut în vedere dispoziția alin.(1) al art. 
471 din Codul Contravențional al Republicii Moldova, atunci cu titlu de omisiune a menționat că în 
procesul-verbal întocmit pe numele său nu este indicat: - Ce sumă exactă, pretins, a primit din Federația 
Rusă? - Cu ce este confirmat faptul că mijloacele bănești, pretins primite de el, ar avea legătură cu 
procesul electoral din Republica Moldova din toamna anului 2024.
În acest context, susține că agentul constatator a examinat procesul, efectiv în lipsa sa, nu i-a 
explicat drepturile și obligațiile; nu i-a asigurat dreptul la apărare: nu i-a explicat esența faptei imputate și 
nu a prezentat nicio probă care ar confirma acest fapt; a întocmit procesul verbal cu grave erori de 
conținut. Din conținutul procesului-verbal nu reiese clar în ce constau în mod concret, acțiunile care îi 
sunt incriminate, care este încadrarea juridică exactă a acestor acțiuni, ce norme materiale au fost 
încălcate și ce dovezi anume confirmă concluziile agentului constatator pentru fiecare element al faptei 
imputate. 
Toate cele menționate mai sus în totalitate reflectă caracterul formal, lipsa de concretizare și lipsa 
de probatoriu a faptei contravenționale care îi este imputată lui pe caz.
Mai descrie inter alia că, în procesul-verbal cu privire la contravenție din 18 aprilie 2025 este 
indicată perioada săvârșirii contravenției – anul 2024, pe când în descrierea faptei contravenționale – 
rândul 6 – agentul constatator a menționat perioada pretinsei săvârșiri a contravenției ca fiind între 
01.01.2024 – 22.10.2024, adică o perioadă mai scurtă decât cea indicată în rândul 4 al procesului-verbal. 
Cu toate acestea, art.47/1 din Codul contravențional a fost introdus în Codul contravențional și a intrat în 
vigoare la data de 15 august 2024, astfel că, faptele imputate lui, potrivit opiniei agentului constatator, ar 
fi fost săvârșite începând cu 01 ianuarie 2024, anterior intrării în vigoare a articolului 47/1 Cod 
contravențional.
Adițional și reprezentantul petiționarului a depus un supliment la contestația inițială, în care a 
desfășurat critici împotriva temeiniciei procesului-verbal cu privire la contravenție, insistând asupra 
necesității încetării procesului contravențional, pe motivul lipsei faptului contravenției.
Argumentele participanților la proces:
În cadrul ședinței de judecată, reprezentantul petiționarului a susținut integral contestația, reiterând 
aceleași argumente expuse în textul contestației. 
Agentul constatator Victoria Curajos fiind citată legal, nu s-a prezentat la ședința de judecată, deși 
procedura de citare legală a acesteia a fost executată. În condițiile enunțate, conducându-se de prevederile 
art. 455 Cod contravențional, instanța a dispus examinarea contestației în lipsa agentului constatator.
Aprecierea instanţei:
Audiind opiniile participanților la proces, examinând materialele cauzei în raport cu cadrul legal 
relevant speței, instanţa apreciază necesar să admită contestația petiționarului, reieşind din următoarele 
considerente:
Preliminar instanța de judecată verifică chestiunea admisibilității contestației spre examinare.
Astfel, potrivit art. 448 alin. (1) Cod Contravențional, contravenientul, victima sau reprezentantul 
acestora, procurorul, dacă este parte în cauza contravenţională, în cazul în care nu sînt de acord cu decizia 
agentului constatator sau în cazul în care aceasta a fost emisă cu încălcarea normelor procesuale stabilite 
de prezentul cod, sînt în drept să conteste decizia emisă asupra cauzei contravenţionale. Termenul de 
contestare a deciziei agentului constatator este de 15 zile de la data emiterii acesteia sau, pentru părţile 
care nu au fost prezente la şedinţa de examinare a cauzei contravenţionale, de la data înmînării copiei de 
pe decizia respectivă în condiţiile art.4471alin.(8).
De la bun început instanța reține că, de caz, contestația deferită spre soluționare se înscrie în 
categoria de cauze contravenționale atribuite spre examinare în competența instanței de judecată, în acord 
cu dispozițiile art. 395 alin. (1) pct. 2) Cod contravențional.
Concomitent, se atestă că procesul-verbal cu privire la contravenție a fost întocmit la data de 18 
aprilie 2025, în absența contravenientului LÎS Denis, aspect dedus din mențiunile consemnate în procesul-
verbal, în special semnătura martorului asistent.
La rândul său, contestația a fost înregistrată la data de 15 mai 2025 În circumstanțele relatate, 
termenul de depunere al contestației se va considera ca fiind respectat de către petiționar.
În aceeași ordine de analiză, instanța reține că potrivit art. 448 alin. (8) Cod contravențional, pentru 
contestația depusă împotriva deciziei de aplicare a sancțiunii contravenționale se percepe o taxă de timbru 
în mărimea prevăzută de Legea taxei de stat nr. 213/2023.
La materialele cauzei, se regăsește ordinul de plată a numerarului nr.44889816 din 12 mai 2025, 
prin care se confirmă că LÎS Denis a achitat taxa de timbru în sumă de 200.00 lei.
Așadar, și la acest capitol instanța apreciază contestația ca fiind admisibilă spre examinare.
Cu referire la fondul cauzei:
Potrivit art. 1 al. (3) al Constituţiei Republicii Moldova, Republica Moldova este un stat de drept, 
democratic, în care demnitatea omului, drepturile şi libertăţile lui, libera dezvoltare a personalităţii 
umane, dreptatea şi pluralismul politic reprezintă valori supreme şi sunt garantate.
Conform art. 1 al Convenţiei Europene pentru Drepturile Omului, se obligă Statele Membre să 
recunoască oricărei persoane aflate sub jurisdicţia lor drepturile şi libertăţile definite în titlul I al 
Convenţiei. Această obligaţie trebuie respectată de către toate instituţiile statale, de către puterea 
executivă a statului, însă şi de puterile legislativă şi judecătorească, precum şi de către toate persoanele 
care acţionează în numele acestor puteri.
Potrivit constatărilor CtEDO în cauza Ozturk vs. Germania (hotărârea din 21.02.1984): „În dreptul 
intern al multor state părți la Convenție operează distincția între infracțiune, delicte și contravenții. Pe de 
altă parte, ar fi contrar obiectului și scopului art. 6, care garantează oricărei persoane dreptul la un proces 
echitabil, dacă statelor le-ar fi permis să excludă din câmpul de aplicare al art. 6 o întreagă categorie de 
fapte pe motivul că acestea sunt contravenții”. 
Deopotrivă, CtEDO a concluzionat că, „distincția între contravenții și infracțiuni, existentă în 
legislația internă, nu poate avea ca efect scoaterea unei categorii de fapte din sfera de incidență a art. 6 din 
Convenția Europeană a Drepturilor Omului și a Libertăților Fundamentale” (CEDO). Iar, în speța 
Ziliberberg vs. Moldova, de CtEDO este menționat că, la examinarea cauzelor contravenționale urmează 
să fie respectate toate exigențele ce derivă din prevederile art. 6 CEDO.
Potrivit materialelor cauzei, la data de 18 aprilie 2025, agentul constatator Victoria Curajos, a 
întocmit procesul-verbal cu privire la contravenție seria MAI06 840524 în privința cet. LÎS Denis în 
temeiul art.47 1 alin.(1) Cod contravențional, incriminându-i ultimului comiterea faptei prejudiciabile în 
următoarele circumstanțe: în perioada 01.01.2024-22.10.2024 prin intermediul utilizării aplicației mobile 
cu identificatorul ”PSB” a Băncii Comerciale Promsveazibank din Federația Rusă personal a beneficiat 
prin transfer de surse financiare în valută (ruble rusești F.Rusă) care nu se cuveneau pentru sine sau 
pentru alte persoane, în scopul exercitării sau neexercitării unor drepturi electorale în contextul scrutinului 
electoral și al Referendumului republican constituțional din toamna anului 2024.
La aceeași dată, în baza procesului-verbal cu privire la contravenție indicat supra, agentul 
constatator a emis decizia de sancționare a cet. LÎS Denis, aplicându-i acestuia o sancțiune sub formă de 
amendă în mărime de 750 u.c., echivalentul sumei de 37500 lei.
Potrivit art.21 din Constituția Republicii Moldova, orice persoană acuzată de un delict este 
prezumată nevinovată până ce vinovăția sa va fi dovedită în mod legal în cursul unui proces judiciar 
public, în cadrul căruia i s-au asigurat toate garanțiile necesare apărării sale. 
Prevederi similare se conțin în art.375 Cod contravențional: (1) Persoana acuzată de săvârșirea 
unei contravenții se consideră nevinovată atâta timp cât vinovăția sa nu este dovedită în modul prevăzut 
de prezentul cod. (2) Nimeni nu este obligat să dovedească nevinovăția sa. (3) Concluziile despre 
vinovăția persoanei în săvârșirea contravenției nu pot fi întemeiate pe presupuneri. Toate dubiile în 
probarea învinuirii care nu pot fi înlăturate în condițiile prezentului cod se interpretează în favoarea 
persoanei în a cărei privință a fost pornit proces contravențional. 
Mai mult ca atât, de menționat este faptul că, scopul legii contravenționale constă în apărarea 
drepturilor şi libertăților legitime ale persoanei, apărarea proprietății, ordinii publice, a altor valori ocrotite 
de lege, în soluţionarea cauzelor contravenționale, precum şi în prevenirea săvârșirii de noi contravenții. 
În context, potrivit art. 7 din Codul Contravențional, persoana poate fi sancționată numai pentru 
contravenția în a cărei privință este dovedită vinovăția sa, cu respectarea normelor prezentului cod. 
În conformitate cu art. 8 alin. (2) din Codul Contravenţional, este supusă răspunderii 
contravenţionale numai persoana care a săvârșit cu intenţie sau din imprudenţă o faptă prevăzută de legea 
contravenţională. 
Potrivit art. 10 din Codul Contravențional, constituie contravenție fapta – acțiunea sau inacțiunea 
ilicită, cu un grad de pericol social mai redus decît infracțiunea, săvîrșită cu vinovăție, care atentează la 
valorile sociale ocrotite de lege, este prevăzută de prezentul cod și este pasibilă de sancțiune 
contravențională. Fapta prejudiciabilă constituie temeiul real al răspunderii contravenționale și se 
manifestă sub două forme prin intenție sau din imprudență.
În conformitate cu prevederile art. 458 alin. (1) din Codul contravențional, examinând cauza 
contravențională, instanța de judecată este obligată să determine: a) caracterul veridic al contravenției 
imputate; b) existența cauzelor care înlătură caracterul contravențional al faptei; c) vinovăția persoanei în 
a cărei privință a fost pornit procesul contravențional; d) existența circumstanțelor atenuante și/sau 
agravante; e) necesitatea sancționării și, după caz, caracterul sancțiunii contravenționale; f) alte aspecte 
importante pentru soluționarea justă a cauzei. 
În sensul art. 462 alin. (5) din Codul contravențional, atunci când examinează cauza 
contravențională, instanța de judecată trebuie să pronunțe una din aceste două soluții: a) încetarea 
procesului contravențional; sau b) declararea vinovăției persoanei care a comis contravenția imputată și, 
după caz, stabilirea sancțiunii contravenționale, aplicarea măsurii de siguranță sau înlăturarea executării 
sancțiunii. 
În vederea determinării existenței sau inexistenței faptei contravenționale, prioritar instanța de 
judecată va analiza cuprinsul procesului-verbal cu privire la contravenție prin raportarea acestuia la 
celelalte materiale existente la dosar.
Așadar, potrivit art. 442 alin. (1) din Codul contravențional, procesul-verbal cu privire la 
contravenție este un act prin care se individualizează fapta ilicită și se identifică făptuitorul. Procesul-
verbal se încheie de agentul constatator pe baza constatărilor personale și a probelor acumulate, în 
prezența făptuitorului sau în absența lui. 
La rândul său și art. 440 alin. (1) din Codul Contravențional prescrie că, constatarea faptei 
contravenționale înseamnă activitatea, desfășurată de agentul constatator, de colectare și de administrare a 
probelor privind existența contravenției, deciziei privind examinarea contravenției în temeiul constatării 
agentului constatator sau procesului-verbal cu privire la contravenție, de aplicare a sancțiunii 
contravenționale sau de trimitere, a dosarului, după caz, funcționarului abilitat să examineze cauza 
contravențională, din cadrul autorității din care face parte agentul constatator, în instanța de judecată sau 
în alt organ spre soluționare.
În accepțiunea art.425 alin.(1) și (2) din Codul contravențional, (1) Probele sînt elemente de fapt, 
dobîndite în modul stabilit de prezentul cod, care servesc la constatarea existenţei sau inexistenţei 
contravenţiei, la identificarea făptuitorului, la constatarea vinovăţiei şi la cunoaşterea altor circumstanţe 
importante pentru justa soluţionare a cauzei. (2) În calitate de probe se admit elementele de fapt constatate 
prin intermediul următoarelor mijloace: procesul-verbal cu privire la contravenţie, procesul-verbal de 
ridicare a obiectelor şi documentelor, procesul-verbal de percheziţie, procesul-verbal privind cercetarea la 
fața locului, procesele-verbale privind alte acțiuni procesuale efectuate în conformitate cu prezentul cod, 
explicaţiile persoanei în a cărei privinţă a fost pornit proces contravenţional, declaraţiile victimei, ale 
martorilor, înscrisurile, înregistrările audio sau video, fotografiile, corpurile delicte, obiectele şi 
documentele ridicate, constatările tehnico-ştiinţifice şi medico-legale, raportul de expertiză. Probele pot fi 
dobândite, prelucrate, păstrate și prezentate ca documentație pe suport de hârtie sau în formă electronică 
ori cu convertirea documentației respective într-un format electronic ușor accesibil, inclusiv cu utilizarea 
semnăturii electronice simple.
În subsidiar, prevederile art. 425 alin. (3) din Codul Contravențional consacră că, aprecierea 
probelor se face de persoana competentă să soluționeze cauza contravențională, potrivit convingerii sale 
pe care și-a format-o cercetând toate probele administrate în raport cu circumstanțele constatate ale cauzei 
și călăuzindu-se de lege. 
Totodată, legiuitorul a instituit obligația încheierii procesului-verbal cu privire la contravenție fiind 
obligatorie întrunirea cumulativă a 2 condiții: a constatărilor personale a agentului constatator și a 
probelor acumulate.
Pe caz, în susținerea de facto a învinuirii aduse cet.LÎS Denis în baza normei incriminatorii citate 
anterior, agentul constatator a administrat cu titlu de mijloace materiale de probă următoarele înscrisuri: 
procesul-verbal cu privire la contravenție seria MAI06 840524 din 18.04.2025, în original; extras fără 
vreun act de însoțire, în care sunt reflectate datele de anchetă ale lui Lîs Denis, inclusiv numărul de 
contact și operatorul de telefonie mobilă care-l deservește; încheierea judecătorului de instrucție din 
1.04.2025 prin care a fost autorizată folosirea datelor obținute în urma efectuării măsurii speciale de 
investigații din cauza penală ***** în cauza contravențională RAP01 433516, de rând cu copia 
mandatului judecătoresc; încheierea judecătorului de instrucție din 22.10.2024, prin care a fost autorizată 
efectuarea măsurii speciale de investigații – colectarea de informații de la furnizorii de servicii de 
comunicații electronice SA ”Moldtelecom”, privind aplicația mobilă cu identificatorul PSB și/sau ”ПСБ” 
(Federația Rusă) ce aparține Băncii Comerciale Promsveazibank din Federația Rusă, pentru perioada de 
timp 01.01.2024-până la 22.10.2024; copia ordonanței procurorului din 08.11.2024 prin care a fost 
constatat că la efectuarea măsurii speciale de investigații – colectarea de informații de la furnizorii de 
servicii de comunicații electronice SA ”Moldtelecom”, au fost respectate condițiile și temeiurile legale 
prevăzute în Codul de procedură penală; copia ordonanței din 22.10.2024, prin care a fost dispusă 
efectuarea măsurii speciale de investigații - colectarea de informații de la furnizorii de servicii de 
comunicații electronice SA ”Moldtelecom”, privind aplicația mobilă cu identificatorul PSB și/sau ”ПСБ” 
(Federația Rusă) ce aparține Băncii Comerciale Promsveazibank din Federația Rusă, pentru perioada de 
timp 01.01.2024-până la 22.10.2024; copia încheierii judecătorului de instrucție din 01.04.2025 prin care 
a fost autorizată folosirea datelor obținute în urma efectuării măsurii speciale de investigații din cauza 
penală ***** în cauza contravențională RAP01 433516; copia ordonanței procurorului din 11.12.2024 
prin care a fost constatat că, la efectuarea măsurii speciale de investigații – identificarea abonatului sau a 
utilizatorului unei rețele de comunicații electronice de la furnizorul de servicii de comunicații electronice 
SA ”Moldtelecom”, au fost respectate condițiile și temeiurile legale prevăzute de Codul de procedură 
penală; copia ordonanței procurorului din 19.11.2024 privind autorizarea măsurii speciale de investigație 
– identificarea abonatului sau a utilizatorului unei rețele de comunicații electronice de la furnizorul de 
servicii de comunicații electronice SA ”Moldtelecom” cu indicarea datelor de identificare a utilizatorilor 
cartelelor SIM unice (17526 numere).
Petiționarul nu a fost de acord cu învinuirea ad usă lui prin actul administrativ prenotat și decizia 
de sancționare, astfel că a exercitat dreptul la contestație în ordinea stabilită de art.448 alin.(1) Cod 
contravențional.
Ab initio, în vederea respectării garanțiilor procedurale specifice în materie penală în ceea ce 
privește dreptul la un proces echitabil, printre care şi prezumţia de nevinovăţie, prevăzută de art.6 § 2 din 
Convenţia Europeană a Drepturilor Omului, instanţa de judecată verifică legalitatea şi temeinicia 
procesului-verbal cu privire la contravenţie. 
Din accepțiunea prevederilor art.6 alin.(2) şi (3) CEDO, orice persoană acuzată de o infracţiune 
este prezumată nevinovată până ce vinovăţia sa va fi legal stabilită. În conformitate cu jurisprudența 
relevantă a Curţii Europene a Drepturilor Omului, instanţele de judecată sunt obligate să demonstreze 
vinovăţia inculpatului prin adoptarea unor soluţii motivate. Lipsa motivelor reprezintă o încălcare a 
dreptului la un proces echitabil: „în cazul în care instanţele judecătoreşti naţionale se abţin de a da un 
răspuns special şi explicit la cele mai importante întrebări, fără a-i oferi părţii care le-a formulat 
posibilitatea de a şti dacă o anumită susţinere a fost neglijată sau respinsă, acest fapt va fi considerat o 
încălcare a dreptului la un proces echitabil. (Boldea v. România, 15 februarie 2007, §30). 
Acestea fiind clarificate, instanța accentuează că orice acuzat are, în special, dreptul: să fie 
informat, în termenul cel mai scurt, într-o limbă pe care o înţelege şi în mod amănunţit, asupra naturii şi 
cauzei acuzaţiei aduse împotriva sa; să dispună de timpul şi de înlesnirile necesare pregătirii apărării sale; 
să se apere el însuşi sau să fie asistat de un apărător ales de el şi, dacă nu dispune de mijloacele necesare 
pentru a plăti un apărător, să poată fi asistat în mod gratuit de un avocat din oficiu, atunci când interesele 
justiţiei o cer; să întrebe sau să solicite audierea martorilor acuzării şi să obţină citarea şi audierea 
martorilor apărării în aceleaşi condiţii ca şi martorii acuzării; să fie asistat în mod gratuit de un interpret, 
dacă nu înţelege sau nu vorbeşte limba folosită la audiere.
Așadar, cu referire la legalitatea procesului-verbal cu privire la contravenție seria MAI06 840524 
din 18.04.2025, instanța stabilește că în coraport cu prevederile art. 443 și art.445 din Codul 
contravențional, careva temeiuri pentru a declara nulitatea absolută a procesului-verbal cu privire la 
contravenție, nu au fost stabilite.
În subsidiar, instanța va verifica temeinicia acuzațiilor reținute de agentul constatator în sarcina 
petiționarului prin decizia de sancționare și procesul-verbal cu privire la contravenție, contestate în speță.
În acest sens instanța învederează că, art. 47 1 alin.(1) Cod contravențional incriminează: 
Pretinderea, acceptarea sau primirea, personal sau prin mijlocitor, de către un alegător a bunurilor, 
serviciilor, privilegiilor sau avantajelor sub orice formă, care nu i se cuvin, pentru sine sau pentru o altă 
persoană, sau acceptarea promisiunii ori a ofertei acestora, în scopul exercitării sau al neexercitării unor 
drepturi electorale în cadrul alegerilor, inclusiv al alegerilor regionale, dacă fapta nu constituie 
infracțiune, care se sancționează cu amendă de la 500 la 750 de unități convenționale.
Respectiva normă incriminatorie a fost reglementată de legiuitorul național prin Legea nr.230 din 
31.07.24, MO355-357/15.08.24 art.559; în vigoare din 15.08.24.
Obiectul material sau imaterial al contravenției de corupere electorală pasivă este desemnat prin 
sintagma “bunuri, servicii, privilegii sau avantaje sub orice formă”. 
Latura obiectivă a contravenției specificate la art. art. 47 1 Cod contravențional constă în fapta 
prejudiciabilă exprimată în acțiunea de pretindere, acceptare sau primire, personal sau prin mijlocitor, de 
către un alegător a bunurilor, serviciilor, privilegiilor sau avantajelor sub orice formă. 
De caz, modalitatea normativă a acțiunii prejudiciabile ce este incriminată petentului, constituie 
beneficierea de surse financiare prin transfer de surse financiare în valută, fără a fi clarificat la care 
dintre cele trei modalități s-a referit de fapt agentul constatator - pretinderea, acceptarea sau primirea.
Latura subiectivă presupune existența intenției directe. Persoana trebuie să cunoască faptul că 
primește sau acceptă bunuri ori avantaje care nu i se cuvin și să acționeze în mod deliberat pentru a 
condiționa o acțiune electorală de aceste foloase. 
Subiectul contravenției pe lângă condițiile generale este calificat adică alegătorul - persoană fizică 
ce are capacitatea legală de a participa la vot. Doar această categorie de persoane poate răspunde 
contravențional pentru această faptă, întrucât elementul esențial îl constituie influențarea propriei conduite 
electorale în schimbul unor beneficii.
Analiza probatoriului administrat la caz în coroborare cu învinuirea formulată lui LÎS Denis, 
determină instanța să conchidă asupra necesității încetării procesului contravențional pe motivul lipsei 
faptului contravenției. 
Or, condiția complementară obligatorie pentru încheierea procesului-verbal cu privire la 
contravenție, în speță nu a fost justificată de către agentul statului, astfel lipsind careva probe ce ar 
confirma învinuirea incriminată cet. LÎS Denis. 
În dezvoltarea raționamentului anterior enunțat, instanța pornește de la faptul că, potrivit 
jurisprudenței CtEDO, în materie penală, o informare precisă şi completă cu privire la acuzaţiile aduse 
unui inculpat şi, prin urmare, cu privire la încadrarea juridică pe care instanţa ar putea să o reţină 
împotriva acestuia, este o condiţie esenţială a echităţii procedurii [Pélissier şi Sassi împotriva Franţei 
(MC), pct. 52; Sejdovic împotriva Italiei (MC), pct. 90]. 
Cu transpunere la caz, deși aparent rubrica nr.6 din procesul-verbal expune fabula acuzației însă, 
nici descrierea pretinsei acțiuni ilicite, nici înscrisurile administrate la dosarul contravențional nu permit 
identificarea acțiunilor/ inacțiunilor concrete prin care se pretinde că s-a manifestat modalitatea normativă 
de exteriorizare a laturii obiective a contravenției de corupere electorală pasivă – beneficierea de careva 
surse financiare (nu există date despre careva transferuri bănești pe numele lui LÎS Denis, din care să 
rezulte fără echivoc data, suma, emitentul și destinatarului transferului bănesc), conform descrierii faptei 
contravenționale incriminate. 
Or, descrierea faptei contravenționale incriminate trebuia să se identifice cu claritate și precizie 
conținutul activităților, acțiunilor, fie inacțiunilor pretins ilicite, împrejurările în care acestea au avut loc, 
care au generat răspunderea contravențională a cet. LÎS Denis potrivit normei de incriminare de la art.47 1 
alin.(1) Cod contravențional. 
În subsidiar, instanța subliniază în special că agentul constatator nu a determinat caracterul veridic 
al contravenției, odată ce nu a indicat nici perioada concretă a comiterii faptei contravenționale, deși în 
mod obligatoriu era necesar, odată măsurile speciale de investigații au fost autorizate pentru perioada 
01.01.2024-22.10.2024, iar fapta imputată a fost instituită în legea contravențională a Republicii Moldova 
la 15.08.2024. 
De asemenea, formularea învinuirii aduse pe caz lui LÎS Denis vizează perioada de timp: 
”01.01.2024, ora 00:00” – rubrica ”Timpul săvârșirii”, pe când în descrierea faptei prejudiciabile pretinse 
este indicată perioada ”01.01.2024-22.10.2024” și în acest fel, nici din actul de învinuire, nici din 
înscrisurile însoțitoare, instanța nu poate determina timpul comiterii prezumatei fapte prejudiciabile, pînă 
și/sau după intrarea în vigoare a normei.
O atare abordare contravine principiilor „nullum crimen sine lege” şi „nulla poena sine lege”, și 
de asemenea principiilor de acțiune a legii contravenționale în timp. 
Astfel, în accepțiunea art.3 alin. (1) Cod contravențional, Caracterul contravenţional al faptei şi 
sancţiunea ei contravenţională se stabilesc de prezentul cod în vigoare la momentul săvîrşirii faptei.
Totodată, același principiu este protejat și la nivel european prin art. 7 din Convenția Europeană a 
Drepturilor Omului, care stabilește că: „(...) Nimeni nu poate fi condamnat pentru o acțiune care, în 
momentul comiterii, nu constituia infracțiune potrivit dreptului intern (...)”. 
Aplicarea art. 471 Cod contravențional este condiționată de demonstrarea că fapta imputată a avut 
loc ulterior intrării în vigoare a legii, adică începând cu 15 august 2024. 
De caz însă, definirea atât de incertă a timpului comiterii pretinsei fapte prejudiciabile și extinderea 
învinuirii asupra unor perioade anterioare datei de 15 august 2024, transgresează principiile enumerate 
supra, și ca urmare generează dubii asupra legalității și temeiniciei acuzațiilor aduse cet. LÎS Denis. 
Instanța de judecată mai notează și faptul că, în Hotărârea nr.21 din 22 iulie 2016 Curtea 
Constituțională a Republicii Moldova a subliniat că „în materie penală, principiile „nullum crimen sine 
lege” şi „nulla poena sine lege” impun ca doar legiuitorul să reglementeze conduita incriminată, astfel 
încât fapta, ca semn al laturii obiective, să fie cert definită, dar nu identificată prin interpretarea extensivă 
de către cei care aplică legea penală. O astfel de modalitate de aplicare poate genera interpretări abuzive. 
[...] Curtea reține că persoana trebuie să poată determina fără echivoc comportamentul care poate avea un 
caracter penal”. 
Concomitent, instanța observă că rezultatul măsurilor speciale de investigații nu a fost corelat cu 
învinuirea adusă pe caz lui LÎS Denis. 
De asemenea, încheierile judecătorilor de instrucție prin care s-a dispus autorizarea utilizării 
datelor obținute în urma măsurilor speciale de investigație, de rând cu ordonanțele procurorului, toate 
adoptate în cauza penală ***** sunt acte procesuale de dispoziție prin s-au dispus și s-au autorizat măsuri 
speciale de acțiuni de urmărire penală însă ele nu conțin în mod direct perioada în care se pretinde că a 
fost săvîrșită fapta prejudiciabilă care să susțină acuzațiile aduse pe caz lui LÎS Denis, și în special nu 
clarifică aspectul timpului/ perioadei exacte când se pretinde că a avut loc fapta contravențională. 
Corespunzător, instanța de judecată nu este în postura de a deduce elemente ale învinuirii care nu 
au fost nici formulate, nici probate de către organul de drept competent în acest sens. 
Concomitent, instanța de judecată reține că petiționarul a obiectat și sub aspect procedural, în ceea 
ce privește privarea sa de posibilitatea de a fi audiat pe caz, de a-și expune poziția față de acuzațiile aduse 
și de a exercita pe deplin dreptul la apărare.
În special, petiționarul a făcut dovada faptului că agentul constatator nu a respectat termenul și 
procedura de citare legală, stabilit prin art.382 alin.(3) din Codul contravențional, care spune că: citarea se 
face în aşa fel ca persoana chemată să primească invitaţia cu cel puţin 5 zile înainte de data cînd ea trebuie 
să se prezinte în faţa autorităţii respective.
La acest aspect, instanța amintește prevederile art.378 alin.(1) Cod contravențional, care stabilesc 
că: în procesul contravenţional, autoritatea competentă să soluţioneze cauza contravenţională este 
obligată să asigure părţilor şi altor participanţi la proces deplina exercitare a drepturilor procesuale în 
condiţiile prezentului cod. 
Art.381 Cod contravențional instituie că, (1) Orice persoană are dreptul la satisfacţia efectivă din 
partea instanţei de judecată competente împotriva actelor care violează drepturile, libertăţile şi interesele 
sale legitime. (2) Orice persoană are dreptul la examinarea şi la soluţionarea cauzei sale în mod echitabil, 
în termen rezonabil, de către o instanţă independentă, imparţială, legal constituită, care să acţioneze în 
conformitate cu prezentul cod. [...] (4) Autoritatea competentă să soluţioneze cauza contravenţională are 
obligaţia de a lua toate măsurile prevăzute de lege pentru cercetarea sub toate aspectele, completă şi 
obiectivă, a circumstanţelor cauzei, de a evidenţia atît circumstanţele care dovedesc vinovăţia persoanei, 
cît şi cele care dezvinovăţesc persoana în a cărei privinţă a fost pornit proces contravenţional, precum şi 
circumstanţele atenuante sau agravante.
Conform art.384 alin.(2)-(3) Cod contravențional, (2) Persoana în a cărei privinţă a fost pornit 
proces contravenţional are dreptul: a) la apărare; b) să cunoască fapta imputată; c) să fie asigurată, în cel 
mult 3 ore de la reţinere, cu un avocat care acordă asistenţă juridică garantată de stat dacă fapta este 
pasibilă de sancţiunea arestului contravenţional; […] f) să fie audiată în prezenţa apărătorului dacă 
acceptă sau cere să fie audiată; […] i) să prezinte probe; j) să formuleze cereri; […] l) să recunoască total 
sau parţial vinovăţia în comiterea faptei ce i se impută; m) să ceară recuzarea reprezentantului autorităţii 
competentă să aplice sancţiunea contravenţională, expertului, interpretului, traducătorului, grefierului; n) 
să solicite audierea martorilor; o) să facă obiecţii împotriva acţiunilor agentului constatator şi să ceară 
consemnarea obiecţiilor sale în procesul-verbal; p) să ia cunoştinţă de procesul-verbal încheiat de agentul 
constatator, să facă obiecţii asupra corectitudinii lui, să ceară completarea lui cu circumstanţele care, în 
opinia sa, trebuie să fie consemnate; […]. (3) Realizarea de către persoana în a cărei privinţă a fost pornit 
proces contravenţional a drepturilor sale ori renunţarea la realizarea acestor drepturi nu poate fi 
interpretată în detrimentul persoanei şi nu poate avea consecinţe nefavorabile pentru ea.
De caz, materialul contravențional administrat de către agentul constatator, nu face dovada 
faptului că făptuitorul/ petiționarul LÎS Denis a avut posibilitatea să-și exercite dreptul la apărare, fiind 
afectată astfel echitatea procedurii de documentare și examinare a contravenției reținute în sarcina sa.
Neîndeplinirea acestei obligații, în situația în care persoana în privința căreia a fost întocmit 
procesul-verbal cu privire la contravenție neagă acuzațiile, iar instanța nu dispune de alte probe decât 
însuși procesul-verbal, lipsind posibilitatea de a corobora învinuirea cu alte elemente probatorii, face ca 
actul de constatare să fie viciat sub aspectul temeiniciei și insuficient pentru a fundamenta răspunderea 
contravențională. 
Conform jurisprudenței Curții Europene a Drepturilor Omului, prevăzută de art. 6 § 1 din 
Convenție, orice persoană împotriva căreia se formulează acuzații trebuie să fie informată în mod clar și 
complet asupra naturii și cauzei acuzației, să poată contesta probele și să beneficieze de garanții 
procedurale efective. În cauza Benthem c. Țărilor de Jos (23 octombrie 1985, cererea nr. 8848/80), Curtea 
a reținut că refuzul autorităților de a asigura aceste garanții constituie încălcarea dreptului la un proces 
echitabil. În speța respectivă, autoritățile au adoptat măsuri care afectau drepturi civile fără ca persoana 
vizată să poată beneficia de examinarea independentă și imparțială a acuzației, ceea ce a fost calificat de 
Curte drept încălcare a art. 6 din Convenție. 
Aceleași principii au fost reafirmate în cauza Ramos Nunes de Carvalho e Sá c. Portugaliei 
(Marea Cameră, 6 noiembrie 2018, cererea nr. 55391/13), în care Curtea a statuat că obligația de a 
informa clar persoana vizată și de a asigura posibilitatea contestării probelor se aplică și procedurilor 
contravenționale sau disciplinare. Autoritățile au obligația de a formula acuzația într-o manieră completă, 
de a indica fapta, momentul și circumstanțele comiterii acesteia, precum și de a administra probe legal 
obținute. 
În cauzele Anghel c. României și Lutz c. Germaniei, Curtea a subliniat că, indiferent de natura 
procedurii, vinovăția trebuie dovedită prin probe suficiente și corect administrate, iar persoana vizată 
trebuie să aibă posibilitatea de a contesta acuzația și probele prezentate împotriva sa. Lipsa unor astfel de 
garanții afectează grav dreptul la un proces echitabil și atrage nulitatea actului administrativ sau 
contravențional întocmit. 
Prin raportare la aceste standarde, instanța reține că procesul-verbal contravențional întocmit în 
privința lui LÎS Denis nu asigură claritatea și completitudinea cerute de lege și de Convenție, lipsind 
elemente esențiale care să permită o evaluare judiciară corectă și obiectivă a acuzației.
Pe fundalul omisiunilor stabilite, instanța relevă că potrivit practicii CtEDO, carențele autorităților 
nu pot fi imputabile reclamanților și nu trebuie să-i pună într-o situație defavorabilă (a se vedea HCC 
nr.12 din 14.05.2015). Tot în opinia CtEDO, omisiunile sau erorile autorităților trebuie să servească în 
beneficiul acuzatului. Cu alte cuvinte, riscul oricărei erori comise de organul de urmărire penală, sau chiar 
de o instanță, urmează să fie suportat de către stat, iar corectarea acesteia nu trebuie să fie pusă în sarcina 
persoanei (HCC nr.12 din 14.05.2015, parag.76), cu excepțiile prevăzute de lege.
Subsumând elementele de analiză relatate supra, instanța reiterează că procesul-verbal de 
constatare și sancţionare a contravenţiei este un act administrativ cu caracter individual și se va bucura de 
prezumţia de veridicitate aplicabilă actelor administrative, în măsura în care a fost întocmit legal. 
Este indubitabilă forța juridică specifică actului administrativ, grefată pe prezumția emiterii 
acestuia în acord cu toate condițiile legale, prezumție care îmbracă trei „dimensiuni” – de legalitate, de 
veridicitate, respectiv de autenticitate. 
Prezumția de veridicitate (temeinicie) reprezintă o presupunere relativă a conformității aspectelor 
menționate în cadrul actului administrativ cu implicațiile realității factuale la care actul se referă.
În doctrină și practică a fost statuat constant că prezumția antereferită își găsește deplină 
aplicabilitate inclusiv pe tărâmul ilicitului contravențional, fiind o trăsătură esențială a proceselor-verbale 
de constatare a contravenției, privite ca acte administrative ut singuli. 
Cu toate acestea, prezumției de veridicitate îi este susceptibilă a se opune prezumția de nevinovăție 
a contravenientului. 
Instanța mai observă că, fapta contravențională prezintă minime „veleități” penale intrinseci, iar 
procedura în cauză trebuie să respecte aceleași garanții ale dreptului la apărare prezente în dreptul penal, 
deci inclusiv prezumția de nevinovăție. 
Așadar, procesul-verbal de constatare şi sancţionare a contravenţiei se bucură de prezumţia de 
legalitate, însă, atunci când este formulată o plângere (contestație) împotriva acestuia, este contestată 
chiar prezumţia de care se bucură. 
Totodată, din accepțiunea literelor a) şi b) ale art. 6 § 3 CEDO, dreptul de a fi informat cu privire la 
natura şi cauza acuzaţiei trebuie să fie analizat în lumina dreptului acuzatului de a-şi pregăti apărarea 
[Pélissier şi Sassi împotriva Franţei (MC), pct. 54; Dallos împotriva Ungariei, pct. 47]. 
Din analiza coroborată a materialelor cauzei, instanța nu identifică niciun element factual cert 
privind pretinsa acțiune a lui LÎS Denis de beneficiere a surselor financiare în scop electoral, în perioada 
electorală din octombrie 2024 în Republica Moldova și Referendumului Republican Constituțional 2024. 
În subsidiar instanța notează că, art. 375 Cod contravențional definește pe îndelete principiul 
prezumției de nevinovăție, potrivit căruia: (1) Persoana acuzată de săvîrşirea unei contravenţii se 
consideră nevinovată atîta timp cît vinovăţia sa nu este dovedită în modul prevăzut de prezentul cod. (2) 
Nimeni nu este obligat să dovedească nevinovăţia sa. (3) Concluziile despre vinovăţia persoanei în 
săvîrşirea contravenţiei nu pot fi întemeiate pe presupuneri. Toate dubiile în probarea învinuirii care nu 
pot fi înlăturate în condiţiile prezentului cod se interpretează în favoarea persoanei în a cărei privinţă a 
fost pornit proces contravenţional. 
Pertinentă este și jurisprudența CtEDO. Astfel, în cauza Telfner versus Austria, CtEDO a statuat ca 
o condamnare în lipsa probelor convingătoare de vinovăție constituie o încălcare a art.6 §2 din CEDO. Iar 
în cauza Anghel versus România, CtEDO a accentuat că sarcina probei îi revine acuzării și îndoiala 
profită acuzatul.
În lumina jurisprudenţei Curţii Europene a Drepturilor Omului, instanţa reţine că acesta este un 
principiu complementar prezumţiei de nevinovăţie. Înfăptuirea justiţiei cere ca judecătorii să nu se 
întemeieze, în hotărârile pe care le pronunţă, pe probabilităţi, ci pe certitudini dobândite pe bază de probe 
decisive, complete, sigure, în măsură să reflecte realitatea obiectivă. 
Din aceste considerente, instanța de judecată ajunge la concluzia că, acuzația adusă lui LÎS Denis 
de comitere a contravenției prevăzute de art. 47 1 alin. (1) din Codul contravențional, nu și-a găsit 
confirmare în ședința de judecată. 
În conformitate cu prevederile art. 461 Cod Contravenţional RM, în cazul în care, pe parcursul 
judecării cauzei, se constată vreunul din temeiurile prevăzute la art.441 instanţa încetează procesul 
contravenţional. 
Conform art.441 alin. (1) lit.a) Cod Contravenţional RM, procesul contravenţional nu poate fi 
pornit, iar dacă a fost pornit, nu poate fi efectuat şi va fi încetat în cazurile în care: nu există faptul 
contravenţiei. 
Respectând principiul contradictorialităţii procesului contravenţional şi limitele judecării cauzei, 
cercetând şi apreciind probele prezentate în şedinţa de judecată din punct de vedere al pertinenţei, 
concludenţii, utilităţii şi veridicităţii, iar toate în ansamblu din punct de vedere al coroborării lor, conform 
propriei convingeri, formate în urma examinării probelor în ansamblu, sub toate aspectele şi în mod 
obiectiv, călăuzindu-se de lege, instanţa de judecată concluzionează că, în şedinţa de judecată nu a fost 
dovedit că LÎS Denis ar fi comis fapta contravenţională specificată la art. 47 1 alin. (1) din Codul 
contravenţional, din care considerente, cu referire la dispoziţia art. 461 coroborată cu cea a art. 441 alin. 
(1) lit. a) din Codul contravenţional, contestaţia urmează a fi admisă, iar procesul contravenţional 
respectiv necesită a fi încetat pe motiv că nu există faptul contravenţiei.
Conducându-se de prevederile art. art. 448, 458, 460-462 Cod contravenţional, instanţa de 
judecată,-
H O T Ă R Ă Ş T E:
Se admite contestația înaintată de petiționarul LÎS Denis împotriva procesului-verbal cu privire la 
contravenție seria MAI06 840524 din 18.04.2025, încheiat în privința cet. LÎS Denis, născut la *****, în 
temeiul art. 47 1 alin.(1) Cod contravențional, precum și împotriva deciziei de sancționare a 
contravenientei din aceeași dată.  
Se încetează procesul contravențional pornit în privința lui LÎS Denis, în temeiul art. 47 1 alin.(1) 
Cod contravențional, din motiv că nu există faptul contravenţiei. 
Se declară nulă decizia agentului constatator Curajos Victoria, seria MAI06 840524 din 
18.04.2025, de aplicare a sancțiunii contravenționale lui LÎS Denis, sub formă de amendă în mărime de 
750 (șapte sute cincizeci) unități convenționale, în baza art. 471 alin.(1) Cod Contravențional RM. 
Hotărîrea poate fi atacată cu recurs la Curtea de Apel Centru în termen de 15 zile prin intermediul 
Judecătoriei Chişinău, sed. Ciocana.
Preşedintele şedinţei
Judecătorul                                                                                                 Dumitru Bosîi