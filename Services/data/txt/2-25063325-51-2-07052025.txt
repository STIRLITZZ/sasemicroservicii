Dosarul nr. 2-1393/2025;
Nr. PIGD 2-25063325-51-2-07052025
Dispozitivul emis la 29 septembrie 2025
Cererea de apel a fost depusă la data de 27 octombrie 2025
Hotărârea a fost motivată integral la data de 15 decembrie 2025
 
      H O T Ă R Â R E
      În numele Legii
Judecătoria Ungheni, în componenţă:
Preşedintele şedinţei, judecătorul  Lilia Potînga
Grefier  Revinghin-Trușin Elena 
Cu participarea:
Reclamantului  Bulicanu Mihail
Reprezentantului pârâtului  Movileanu Sergiu
Intervenientului accesoriu de partea pârâtului Lungu Ion
Examinând în şedinţă publică, în procedură generală, cererea de chemare în judecată depusă
De către
Reclamantul Bulicanu Mihail născut/ă la *****, IDNP *****, domiciliat/ă pe adresa, raionul 
*****, satul *****
Împotriva
Pârâtului ÎS „Întreprinderea pentru Silvicultură *****-Silva”, cu sediul pe or. *****, str. *****, 
IDNO *****
Intervenientul accesoriu de partea pârâtului Lungu Ion
Privind anularea ordinului de concediere, restabilirea la locul de muncă, încasarea 
despăgubirii pentru întreaga perioadă de absență forțată de la muncă, repararea prejudiciului 
moral și a cheltuielilor de judecată
A   c o n s t a t a t: 
CIRCUMSTANȚELE CAUZEI CIVILE:
La data de 06.05.2025, Bulicanu Mihail a depus către ÎS „Întreprinderea pentru Silvicultură 
*****-Silva” acțiunea nominalizată, solicitând anularea ordinului de concediere nr. *****, 
restabilirea la locul de muncă , încasarea despăgubirii pentru întreaga perioadă de absență forțată 
de la muncă, repararea prejudiciului moral și încasarea cheltuielilor de judecată.
La data de 07.05.2025 cererea a fost repartizată în mod aleatoriu judecătorului Lilia 
Potînga.
În motivarea cererii de chemare în judecată se indică următoarele. 
În fapt, prin Hotărârea Judecătoriei Ungheni din 18.12.2024 reclamantul Bulicanu Mihail a 
fost restabilit la locul de muncă. În vederea executării hotărârii de către angajator a fost emis 
ordinul nr. 01-c din 10.01.2025 de restabilire în funcție, acest ordin a fost adus la cunoștința 
reclamantului la data de 13.01.2025.
Începând cu data de 13.01.2025 reclamantul s-a prezentat la locul de muncă fără a admite 
careva abateri disciplinare de la îndeplinirea atribuțiilor de serviciu.
Se mai indică că la data de 15.01.2025 conducerea întreprinderii a fost sesizată de dl Potlog 
Vasile, șeful ocolului silvic Păruceni, precum că salariatul Bulicanu Mihail nu s-a prezentat la 
serviciu pentru perioada 10.01.2025 - 15.01.2025.
La data de 15.01.2025 angajatorul prin ordinul nr. 10p a creat comisia de ancheta.
La data de 15.01.2025 comisia de anchetă a întocmit procesul verbal (anexa nr. 1), potrivit 
căruia câțiva salariați ai ocolului silvic au declarat că nu l-au văzut la locul de muncă pe 
pădurarul Mihail Bulicanu.
La data de 17.01.2025 angajatorul a solicitat în scris explicații de la salariatul Bulicanu 
Mihail oferindu-i termen până la data de 24.01.2025.
Reclamantul Bulicanu Mihail, la data de 24.01.2025, a prezentat explicații scrise în adresa 
angajatorului prin care a comunicat faptul că nu a admis careva abateri de la îndeplinirea 
atribuțiilor de serviciu și pe parcursul zilelor de 13.01.2025, 14.01.2025 și 15.01.2025 s-a aflat la 
locul de muncă și și-a îndeplinit atribuțiile de muncă conform fișei de post și anume paza 
fondului forestier.
La data de 14.02.2025 angajatorul a emis ordinul de concediere în temeiul art. 86 alin. (1) 
lit. h) Codul muncii - absența fără motive întemeiate de la locul de lucru timp de cel puțin 4 ore 
consecutive (fără a ține cont de pauza de masă) în timpul zilei de muncă - în cazul salariaților cu 
durata zilnică a timpului de muncă de minim 8 ore pe zi, sau timp de cel puțin jumătate din 
durata zilnică a timpului de muncă - în cazul salariaților cu durata zilnică a timpului de muncă 
mai mică sau mai mare de 8 ore pe zi.
Fapta imputată reclamantului se referă la absența nemotivată în următoarele zile:
a)                        13.01.2025- 12.00- 16.00;
b)                       14.01.2025-08.00- 16.00;
c)                        15.01.2025-08.00- 16.00.
Comunică reclamantul că nu a absentat în nici o zi de la serviciu, iar ordinul de concediere 
este ilegal. Cataloghează ordinul de concediere drept unul ilegal deoarece reclamantul nu a 
absentat de la serviciu. Consideră că emiterea ordinului de concediere disciplinară nu reprezintă 
altceva decât o formă de răzbunare a angajatorului pe motiv că salariatul a contestat în judecată 
primul ordin de concediere din data de 07.11.2023, iar prin hotărârea instanței de fond 
reclamantul a fost restabilit în funcție.
Pentru ca ordinul de concediere să fie unul legal angajatorul urma a constata fără dubii 
faptul că salariatului a săvârșit abaterea disciplinară imputată, condiție care nu a  fost îndeplinită 
de către angajator.
Prin ordinul de concediere se susține faptul că reclamantul a absentat de la serviciu 
nemotivat în următoarele zile și intervale: 13.01.2025 - 12.00 - 16.00 ; 14.01.2025 - 18.00 - 
16.00; 15.01.2025 - 08.00 - 16.00 facându-se în acest sens trimitere la prevederile procesului 
verbal al Comisiei de anchetă care atestă acest fapt. Studiind procesul verbal al comisiei de 
anchetă constată faptul că în el nu se face nicio mențiune referitor la data de 13.01.2025. Astfel 
prevederile din ordinul de concediere ce se referă la data de 13.01.2025 nu au nici un suport 
probatoriu și temei legal.
Totodată remarcă că în procesul verbal se face trimitere la explicațiile oferite de patru 
salariați ai angajatorului:
a)                        Marin Vasile - șef adjunct ocol silvic Păruceni;
b)                        Potînga Tudor - maistru ocol silvic Păruceni;
c)                        Ilian Dorin - maistru ocol silvic Păruceni;
d)                        Potînga Rodica - contabil ocol silvic Păruceni;
care au oferit informații în scris prin care au confirmat că nu l-au văzut la locul de muncă 
pe Mihail Bulicanu.
Menționează că față de explicațiile oferite de acești salariați apar întrebări referitor la 
veridicitatea explicațiilor oferite deoarece nu este clar în ce condiții aceste persoane au putut 
confirma faptul că reclamantul nu se afla la locul de muncă.
Potrivit contractului de muncă al reclamantului locul de muncă al acestuia este ocolul silvic 
Păruceni, iar ocolul silvic Păruceni are o suprafață de peste 300 de hectare. Una din atribuțiile de 
bază ale reclamantului, în calitate de pădurar este paza ocolului silvic.
Astfel  menționează că explicațiile oferite de salariații Marin Vasile, Potînga Tudor, Ilian 
Dorin și Potînga Rodica potrivit cărora reclamantul la data de 14.01.2025 și 15.01.2025 nu s-a 
aflat la locul de muncă urmează a fi privite critic de către instanța de judecată reieșind din 
următoarele circumstanțe:
Potrivit procesului verbal al comisiei de anchetă din 15.01.2025 comisia s-a unit la aceeași 
dată de 15.01.2025 în jurul orei 13.00. În aceeași zi (15.01.2025) comisia a solicitat informații 
scrise de la patru salariați (Marin Vasile, Potînga Tudor, Ilian Dorin și Potînga Rodica). În 
aceeași zi (15.01.2025) a și fost întocmit procesul verbal. Având în vedere faptul că locul de 
muncă al reclamantului este ocolul silvic, dar nu sediul ocolului silvic (bloc administrativ) 
rezultă fără dubiu faptul că declarațiile acestor persoane nu corespund realității, ori obiectiv 
acestea nu au verificat în perimetrul colului silvic (care are peste 300 de hectare) dacă pădurarul 
Bulicanu Mihail s-a aflat la locul de muncă;
Totodată indică că din procesul verbal din 15.01.2025 rezultă faptul că comisia l-a apelat 
telefonic pe reclamantul Bulicanu Mihail adresându-i întrebarea de ce nu se află la sediul colului 
silvic.
Astfel atestă că membrii comisiei de anchetă eronat au apreciat locul de muncă al 
pădurarului drept sediul ocolului silvic, pe când în realitate locul de muncă al reclamantului este 
per ansamblu ocolul silvic, dar nu sediul ocolului silvic, în speță blocul administrativ.
Mai indică că prin explicațiile oferite de reclamant clar se explică faptul că în perioada 
13.01.2025 - 15.01.2025 și-a îndeplinit atribuțiile de muncă conform fișei de post, care 
primordial este paza fondului forestier. Totodată reclamantul a mai informat că pe data de 
14.01.2025 s-a aflat în raza ocolului silvic Păruceni unde a atras atenția mai mult la sectorul 
încredințat până la concedierea nelegitimă confirmată prin hotărârea Judecătoriei Ungheni din 
18.12.2025. Iar pe data de 15.01.2025 s-a aflat la același sector. La ora 13.03 la solicitarea 
telefonică a inginerului silvic Fărîmă Alexandru, aflându-se departe de drumul central, s-a 
deplasat pe jos în cabinetul de serviciu al dlui Fărîmă Alexandru ajungând acolo la ora 14.30. 
Totodată în cadrul discuției cu dl Fărîmă Alexandru a intervenit în discuție și juristul gospodăriei 
Ciochină Mihai.
Aceste explicații confirmă faptul că reclamantul nu a absentat de la locul de muncă și pe 
parcursul zilelor de 13.01.2025, 14.01.2025 și 15.01.2025 și-a îndeplinit atribuțiile de serviciu 
potrivit fișei de post și a instrucțiunii de funcție a pădurarului.
Mai invocă că pentru a fi legal un ordin de concediere disciplinară acesta trebuie să 
probeze fără nici un dubiu faptul că salariatul a săvârșit o abatere disciplinară. Angajatorul la 
identificarea abaterii disciplinare a interpretat și aplicat eronat prevederile legale și factuale 
privind absența de la locul de muncă al reclamantului.
Susține că nu poate fi pus semnul egalității dintre locul de muncă al reclamantului, care 
este ocolul silvic Păruceni și sediul ocolului silvic Păruceni în calitate de bloc administrativ. Ori 
anume această eroare de interpretare a admis angajatorul și a perceput drept locul de muncă al 
reclamantului sediul ocolului silvic Păruceni, mai exact blocul administrativ al ocolului.
Remarcă că atribuțiile de funcție ale unui pădurar se axează primordial pe paza fondului 
forestier, dar nu pe aflarea la blocul administrativ al ocolului silvic. Admite că îndeplinirea 
atribuțiilor de serviciu de către alți salariați ai ocolului silvic, cum ar fi jurisconsult, specialist 
resurse umane, contabil se realizează de la blocul administrativ al ocolului silvic, însă nu și 
atribuțiile de funcție ale unui pădurar, care în îndeplinirea atribuțiilor de serviciu se deplasează 
pe întreg perimetrul ocolului silvic.
Reieșind din cele relatate supra atestă fără dubiu faptul că reclamantul nu a absentat de la 
serviciu în perioada 13.01.2025 orele 12.00 - 16.00, 14.01.2025 - 08.00 - 16.00, 15.01.2025 - 
08.00 -16.00 și nu a admis nici o abatere disciplinară, respectiv ordinul de concediere urmează a 
fi anulat de către instanța de judecată.
Mai indică că potrivit ordinului de restabilire în funcție rezultă că salariul mediu net al 
reclamantului a fost de 7700 lei. Astfel acesta este salariul mediu ce urmează a fi luat drept bază 
de calcul pentru încasarea despăgubirii pentru absența forțată de la serviciu.
Prin urmare, solicită încasarea salariului pentru privarea ilegală de posibilitatea de a munci 
începând cu data de 14.02.2025 până la data pronunțării hotărârii judecătorești de admitere a 
acțiunii.
Mai indică că fiind victimă a acțiunilor ilegale legate de concediere din funcția deținută, 
reclamantul, în baza prevederilor legislației muncii, este îndreptățit de a pretinde repararea 
prejudiciului moral cauzat prin eliberarea nelegitimă de la locul de muncă în baza prevederilor 
art. 90 alin. (2) lit. c) Codul muncii, art.329 alin. (1) Codul muncii.
Susține că prin concedierea ilegală reclamantul a suferit un prejudiciu moral, deoarece 
salariul i-a fost unica sursă de venit și în urma concedierii, i-au fost cauzate daune morale, 
deoarece este nevoit să se limiteze la condiții de trai sub nivelul avut până la data concedierii.
De asemenea consideră că scopul emiterii acestui ordin de concediere nu este altceva decât 
o metodă a angajatorului de a hărțui salariatul și al pedepsi pentru faptul că a acționat anterior 
angajatorul în instanța de judecată pentru o altă concediere, iar prin hotărârea instanței de fond 
reclamantul a fost restabilit în funcție.
De asemenea, cheltuielile cotidiene i-au dat naștere unor sentimente de panică, deoarece a 
rămas efectiv fără surse de existență de la locul de muncă de bază.
În contextul celor relatate, din contul pârâtului, solicită a fi încasată suma de 50 000 lei cu 
titlu de prejudiciu moral cauzat reclamantului Bulicanu Mihail prin eliberarea nelegitimă de la 
locul de muncă.
Finalmente solicită anularea ordinului de concediere nr. ***** emis de întreprinderea de 
Stat întreprinderea pentru Silvicultură ***** Silva privind concedierea în temeiul art. 86 alin. (1) 
lit. h) Codul muncii a dlui Bulicanu Mihail, cu restabilirea reclamantului în funcția deținută 
anterior; Obligarea întreprinderii de Stat întreprinderea pentru Silvicultură ***** Silva la plata 
obligatorie a unei despăgubiri pentru întreaga perioadă de absență forțată de la muncă de la data 
concedierii până la data pronunțării hotărârii judecătorești de admitere a acțiunii; Încasarea din 
contul Agenției Servicii Publice în beneficiul reclamantului Bulicanu Mihail a sumei de 50 000 
lei cu titlu de prejudiciu moral; Încasarea din contul întreprinderii de Stat întreprinderea pentru 
Silvicultură ***** Silva în beneficiul reclamantului Bulicanu Mihail a taxei de timbru în sumă 
de 200 lei. Încasarea din contul întreprinderii de Stat întreprinderea pentru Silvicultură ***** 
Silva în beneficiul reclamantului Bulicanu Mihail a cheltuielilor de asistență juridică ce vor fi 
suportate integral pe parcursul judecării cauzei. La data depunerii cererii de chemare în judecată 
suma cheltuielilor de asistență juridică este de 3000 lei.
Prin Încheierea din data de 08.05.2025 cererea de chemare în judecată a fost acceptată în 
procedură generală și s-au stabilit acțiunile de pregătire  a cauzei f.d.37. 
În ședința de judecată din 16.05.2025 reprezentantul pârâtului, Movileanu Sergiu a 
depus referință în care indică următoarele.
Prin Hotărârea Judecătoriei Ungheni din 18 decembrie 2024, Bulicanu Mihail a fost 
restabilit la locul de muncă, iar prin Decizia Curții de Apel Nord din 15 aprilie 2025 Hotărîrea 
meționată a fost casată integral și a fost emisă o nouă hotărâre. Pe data de 14 februarie 2025, 
întreprinderea de Stat „Întreprinderea pentru Silvicultură „*****-Silva” a emis ordinul nr. 7-p cu 
privire la aplicarea sancțiunii disciplinare „concedierea” lui Mihail Bulicanu din funcția de 
pădurar al ocolului silvic Poruceni, a  ÎS „*****-Silva”, conform art. 206 alin. (1) lit. d), în 
temeiul art. 86 alin. 1 lit. (h) din Codul Muncii a RM. 
Sancțiunea disciplinară menționată a fost aplicată ca urmare a examinării Procesului-verbal 
din 15.01.2025, demersul de la ocolul silvic Păruceni din 15.10.2023 , informația de la șeful 
adjunct al ocolului silvic Păruceni, Marin Vasile, informația de la contabilul ocolului silvic 
Păruceni, Potîngă Rodica, informația de la maistrul ocolului silvic Păruceni, Potîngă Tudor, 
informația de la maistrul ocolului silvic Păruceni, Ilian Dorin, explicația pădurarului Mihail 
Bulicanu, și notificarea din 31.12.2025 de la Comitetul sindical primar.
Astfel, analizând toate actele și materialele meționate mai sus, a constatat că, pe data de 
15.01.2025 în adresa întreprinderii a parvenit un demers de la șeful ocolului silvic Poruceni 
(Potlog Vasile), despre faptul că pădurarul Bulicanu Mihail, de la data de 10.01.2025 până la 
data de 15.01.2025 nu s-a prezentat la locul de muncă. În scopul stabilirii tuturor circumstanțelor 
cu referire la absența de la locul de muncă a pădurarului Bulicanu Mihail a fost emis ordinul nr. 
10-p din 15.01.2025. Astfel, în conformitate cu prevederile Procesului verbal din 15 ianuarie 
2025 s-a constatat că pădurarul Bulicanu Mihail în perioada 13.01.2025 - 15.01.2025 a lipsit 
nemotivat de la locul de muncă, fapt confirmat de Potlog Vasile - șeful ocolului silvic Păruceni, 
Marin Vasile - șef adjunct al ocolului silvic Păruceni, Potîngă Rodica - contabil al ocolului silvic 
Păruceni, Potîngă Tudor - maistru în ocolul silvic Păruceni, Ilian Dorin - maistru în ocolul silvic 
Păruceni.
Totodată, s-a stabilit că însuși pădurarul Bulicanu Mihail a confirmat că nu s-a aflat la 
locul de muncă ci prin pădure, nespecificând unde anume și refuzând să se prezinte la sediul 
ocolului silvic Păruceni.
Ca urmare a procesului verbal din 15.01.2025 prin scrisoarea nr. 11 din 17.01.2025 s-a 
solicitat explicație de la pădurarul Bulicanu Mhail, ultimul a refuzat să primească scrisoarea nr. 
11 din 17.01.2025, fapt confirmat prin Procesul verbal din 17.01.2025 ora 10:40 ulterior 
scrisoarea menționată a fost expediată prin intermediul Poștei, care a recepționat-o fapt confirmat 
prin Avizul de recepție. La data de 27.01.2025 pădurarul Bulicanu Mihail a prezentat Explicația 
pe faptul absenței de la locul de muncă.
Prin explicația sa pădurarul Bulicanu Mihail a menționat că „..pe data de 13.01.2025 în 
prima parte a zilei m-am aflat la sediul gospodăriei....La ora 12 00 am apelat telefonic șeful o.s. 
Poruceni, apoi m-am prezentat la ocol.....
Pe data de 14.01.2025 m-am aflat în raza o.s. Poruceni, am atras atenția mai mult la 
sectorul încredințat pînă la concedierea nelegetimă...
Pe data de 15.01.2025 m-am aflat pe același sector .....................”.
Susține că conform explicației însuși Bulicanu Mihail recunoaște că nu s-a aflat la locul de 
muncă în perioada 13 ianuarie 2025 ora 1200 până la ora 16:00 data de 15 ianuarie 2025.
Din informația prezentată de șeful ocolului silvic Păruceni dl Vasile Potlog rezultă că 
pădurarul Bulicanu Mihail nu s-a prezentat la sediul ocolului silvic Păruceni de la restabilirea sa 
în funcție, adică de la data de 13.01.2025 până la data de 15.01.2025.
Conform contractului de muncă nr. 135 din 12 martie 2016, locul de muncă a pădurarului 
Bulicanu Mihail conform pct. 4 este „ocolul silvic Păruceni”, adică sediul ocolului silvic 
Păruceni, totodată în pct. 12 din același contract, este menționat regimul de muncă și anume: 
„...6 zile pe săptămână, cinci zile câte 7 ore, de la 8-00 până la 16-00, sâmbătă - 5 ore, începând 
cu ora 8-00. Duminica - zi de odihnă”
Reieșind din cele menționate s-a stabilit că pădurarul ocolului silvic Păruceni Bulicanu 
Mihail a lipsit repetat de la locul de muncă nemotivat la data de 13.01.2025 în intervalul 12:00-
16:00, la data de 14.01.2025 între orele 8:00 - 16:00 și la data de 15.01.2025 între orele 8:00 - 
16:00, respectiv a încălcat prevederile Codului Muncii și anume art. 9, alin (2), lit. d), g 1) și art. 
201, precum și prevederile pct. 12 din contractul individual de muncă nr. 135 din 12.03.2016 și 
anume absența fără motive întemeiate de la locul de lucru timp de cel puțin 4 ore consecutive 
(fără a ține cont de pauza de masă) în timpul zilei de muncă - în cazul salariaților cu durata 
zilnică a timpului de muncă de minim 8 ore pe zi, sau timp de cel puțin jumătate din durata 
zilnică a timpului de muncă  în cazul salariaților cu durata zilnică a timpului de muncă mai mică 
sau mai mare de 8 ore pe zi.
Până la data emiterii ordinului nr. 7-c din 14.92.2025, Mihail Bulicanu nu a prezentat 
vreun motiv plauzibil, nici careva acte ce ar confirma motivul absenței sale de la locul de muncă.
Totodată, până la emiterea ordinului nr. 7-c din 14.02.2025, prin scrisoarea nr. 23 din 
11.02.2025 s-a solicitat opinia consultativă de la Comitetul Sindical Primar, iar prin notificarea 
din 13.02.2025 Comitetul Sindical Primar a prezentat opinia privind aplicarea sancțiunii 
disciplinare angajatului Bulicanu Mihail.
În conformitate cu prevederile ordinului nr. 116-p din 29.12.2023 „Cu privire la 
repartizarea fondului forestier al întreprinderii de Stat „întreprinderea pentru Silvicultură „*****-
Silva”, suprafața gestionată este împărțită în ocoale silvice, sectoare de maistru, cantoane și 
parcele, astfel din ordinul menționat se constată că ocolul silvic Păruceni, cu suprafața totală de 
3287,0 ha este împărțit trei sectoare de maistru și nouă cantoane silvice. De fiecare canton silvic 
este responsabil câte un pădurar.
Conform „Instrucțiunii cu privire la efectuarea reviziilor și controlului operativ în fondul 
forestier proprietate publică a statului” aprobate prin ordinul Agenției „Moldsilva” nr. 159 din 
30.05.2016 , în pct. 3 din această Instrucțiune se menționează că „Paza fondului forestier la nivel 
de canton se execută și se asigură de către pădurarul titular de canton....”, iar în pct. 4 se 
stipulează că „ Predarea - primirea cantonului silvic se face în baza ordinului administratorului 
unității silvice cu efectuarea reviziei, de către șeful ocolului silvic sau împuternicitul acestuia, în 
urma căreia se întocmește actul de predare-primire a cantonului silvic....”. Astfel menționează 
că în cazul lui Bulicanu Mihail nu există nici un act administrativ ori act de predare-primire sub 
pază a cantonului silvic, respectiv acesta din urmă trebuia să se prezinte la locul de muncă și 
anume la sediul ocolului silvic Păruceni, conform Contractului individual de muncă , 
Instrucțiunii de serviciu și a fișei postului.
Ținând cont de prevederile pct. 4 din Instrucțiunea menționată în baza ordinului nr. 93-p 
din 07 noiembrie 2023, cantonul silvic nr. 9 din ocolul silvic Păruceni a fost transmis de către 
Bulicanu Mihail, actul de primire-predare din 07.11.2023.
În concluzie menționează că toate acțiunile întreprinderii de Stat „Întreprinderea pentru 
Silvicultură „*****-Silva” anterioare emiterii ordinului de concediere a lui Mihail Bulicanu, au 
fost în strictă concordanță cu prevederile legislației în vigoare, în special prevederile art. 206 - 
210 Codul Muncii.
În contextul celor relatate, consideră neîntemeiate pretențiile înaintate de Mihail Bulicanu 
către întreprinderea de Stat „întreprinderea pentru Silvicultură „*****- Silva” și solicită 
respingerea integrală a acțiunii ca fiind nefondată și lipsită de temei juridic.
POZIȚIA PĂRȚILOR / PARTICIPANȚILOR:
În cadrul ședinței de judecată reclamantul Bulicanu Mihail a solicitat admiterea acțiunii 
menționând următoarele.
Din anul 1997 a fost angajat în calitate de pădurar la Ocolul Silvic Păruceni a ÎS Silva 
Centru. Conform fișei de post este obligat la paza fondului forestier. În perioada activității sale 
permanent se afla în teritoriu, iar la biroul său din cadrul sediului Ocolului silvic venea doar 
atunci când dădea darea de seamă.
Susține că nu este adevărat că a absentat de la serviciu pe perioada 13.01.2025-15.01.2025. 
La data de 10.01.2025 a fost telefonat de șeful resurselor umane și înștiințat că la 13.01.2025 să 
fie prezent la sediul întreprinderii. La data de 13.01.2025 s-a prezentat la sediul întreprinderii 
pentru a face cunoștință cu ordinul de restabilire în funcție, însă văzând că acesta este întocmit 
greșit a refuzat de a face cunoștință și a plecat în continuare la serviciu. Ajungând la sediul 
Ocolului silvic Păruceni, a discutat cu șeful ocolului care în mod verbal i-a dat indicații să-și 
îndeplinească atribuțiile de muncă conform fișei de post. La data de 14.01.2025, dimineața s-a 
prezentat la sediul Ocolului Silvic după care a plecat în teritoriu. Ulterior nu s-a mai prezentat la 
sediul Ocolului silvic deoarece se afla în pădure. La data de 15.01.2025 la fel s-a prezentat 
dimineața la sediul Ocolului silvic după care a plecat la muncă în teritoriu. A mai menționat că 
salariul net pe care îl primea era de 7700 lei însă l-a primit doar o lună după restabilirea sa în 
funcție, apoi fiind iarăși concediat prin ordinul din 14.02.2025. Solicită încasarea prejudiciului 
moral în mărime de 50000,00 lei deoarece prin concedierea sa a fost afectat, pierzându-și 
sănătatea.
A mai menționat că după ce a plecat de la sediul întreprinderii la sediul ocolului silvic, 
șeful de ocol, domnul Potlog, i-a comunicat că el nu poate să emită ordin care să-l oblige să se 
prezinte la sediul Ocolului Silvic pentru exercitarea atribuțiilor de serviciu și că dacă ar emite o 
dispoziție în acest sens atunci ar trebui să oblige toți pădurarii să se prezinte la sediul ocolului 
silvic.
Susține că potrivit hotărârii judecătorești el trebuia să fie restabilit în locul de muncă 
deținut până la concediere. Nu putea el să se prezinte la sediul ocolului 6 zile în săptămână 
deoarece acolo nu se află nimeni pe tot parcursul zilei. Consideră că acesta este un ordin care nu 
poate fi executat.
După restabilirea sa în funcție nu i s-a comunicat nici verbal și nici în scris precum că 
urmează să-și exercite atribuțiile de serviciu la sediul ocolului silvic Păruceni.
A mai menționat că ordinul de restabilire datează cu 10.01.2025. De către secția resurse 
umane a fost înștiințat să se prezinte la serviciu pe data de 13.01.2025.
La data de 13.01.2025 prima jumătate a zilei s-a aflat la sediul întreprinderii deoarece 
ordinul de restabilire în funcție era întocmit cu greșeli. Până a fi eliberat din funcție a activat la 
cantonul nr. 9 a ocolului silvic Păruceni, căruia ulterior i-a fost atribuit nr. 8. Susține că după ce a 
fost restabilit în funcție i s-a dat o funcție care nu există și anume ,,pădurar fără canton”. I s-a 
comunicat că va fi pădurar în ocolul silvic pe toate cantoanele ocolului. Când a fost restabilit în 
funcție șeful de ocol i-a comunicat că schimbări în fișa postului nu sunt. Nu a stat la sediul 
ocolului silvic deoarece acolo nu este nimeni, toți pădurarii sunt plecați în teritoriu, sediul 
ocolului este încuiat.
A mai menționat că deși a refuzat să semneze ordinul de restabilire în funcție, acesta i-a 
fost expediat prin scrisoare cu aviz de recepție.
Reprezentantul pârâtului Movileanu Sergiu fiind prezent în ședința de judecată a 
solicitat respingerea acțiunii și a menționat următoarele.
În urma unor încălcări depistate în anul 2023 Bulicanu Mihail a fost concediat. Prin 
hotărârea Judecătoriei Ungheni Bulicanu Mihail a fost restabilit în funcție și ca urmare a hotărârii 
respective a fost emis ordin de restabilire în funcție la data de 10.01.2025, fiindu-i achitat un 
salariu mediu lunar în baza certificatului de contabilitate în sumă de 7700 lei. A mai menționat 
că conform legii secția resurse umane este obligată să aducă la cunoștință persoanei ordinul de 
restabilire în funcție. Deoarece data de 10.01.2025 a fost în zi de vineri, ordinul de restabilire i-a 
fost adus la cunoștință lui Bulicanu Mihail la data de 13.01.2025. Bulicanu Mihail deși s-a 
prezentat la sediul întreprinderii a refuzat să facă cunoștință cu ordinul de restabilire în funcție. 
Într-adevăr în acest ordin s-a comis o eroare și anume în loc de „salariu” s-a indicat „prejudiciul 
material”, însă suma era aceiași. Din acest motiv Bulicanu Mihail a refuzat să facă cunoștință cu 
ordinul nominalizat. La sediul  întreprinderii Bulicanu Mihail s-a aflat până la ora 10-00 
aproximativ , iar înainte de a pleca el i-a comunicat să meargă la locul de muncă și anume sediul 
Ocolului Silvic. Deoarece în Ocolul Silvic Păruceni nu era nici un post vacant la momentul 
restabilirii în funcție, el a fost angajat la Ocolul silvic Păruceni conform contractului de muncă. 
Susține că paza fondului forestier se execută și se asigură de pădurarul titular, dar pădurarul 
trebuie să primească cantonul în baza unui ordin s-au dispoziție prin act de primire și se face 
revizia. Conform contractului de muncă Bulicanu Mihail este angajat în calitate de pădurar în 
Ocolul Silvic Păruceni. Astfel el poate fi pădurar în oricare din cantoanele Ocolului Silvic 
Păruceni. După eliberarea din funcție a lui Bulicanu Mihail din anul 2023 cantonul în care el 
activa a fost transmis maistrului deoarece alt pădurar disponibil nu era. Atunci a fost întocmit și 
act de primire-predare. Astfel când a fost restabilit în funcție Bulicanu Mihail nu a primit canton 
pentru a asigura paza, respectiv trebuia în fiecare zi să se prezinte la serviciu la Ocolul Silvic 
până se identifica un loc de canton. Șeful de Ocol sau maistrul poate să-i dea indicații să ajute un 
alt pădurar dacă este nevoie. A mai menționat că de fapt motivul din care Bulicanu Mihail a 
refuzat să facă cunoștință cu ordinul de restabilire a fost că el dorea să i se transmită cantonul pe 
care îl avea până la concediere. El i-a comunicat că nu e posibil să i-l transmită deoarece acolo 
activează deja un pădurar, comunicându-i să aștepte până va apărea un loc vacant. A mai 
menționat că nu este adevărată afirmația lui Bulicanu Mihail precum că pădurarii nu trebuie să se 
prezinte la sediul ocolului silvic, deoarece aceștia în fiecare zi pot să se prezintă pentru a da o 
informație sau a întocmi darea de seamă, a scrie facturi pentru eliberarea masei lemnoase. 
Aceștia rare ori nu vin la sediul ocolului silvic. Ca constatare de neprezentare la lucru s-a luat 
data de la data de 13.01.2025 ora 12-00.
La data de 15.01.2025 șeful de ocol a înaintat un demers precum că Bulicanu Mihail nu s-a 
prezentat la serviciu pe data de 13.01.2025, 14.01.2025 și 15.01.2025. S-a emis ordin de creare a 
comisiei să stabilească care-s circumstanțele. Comisia s-a deplasat la sediul ocolului silvic unde 
se aflau maiștri și contabilul. Din explicațiile luate de comisie de la angajații nominalizați, 
nimeni din ei nu l-au văzut în perioada respectivă la serviciu. S-au prezentat procesul verbal cu 
constatările, s-au luat explicații de la Bulicanu Mihail, el a comunicat că s-a aflat în cantonul 
unde a activat anterior însă nu avea dreptul să se afle acolo. Conform cadrului legal a solicitat de 
la comitetul sindical poziția, fiindu-i prezentată o notificare prin care susține concedierea lui 
Bulicanu Mihail.
La întrebarea instanței a răspuns că în cantonul nr. 9, la care anterior Bulicanu Mihail era 
pădurar, la moment lucrează un alt pădurar care se numește Lungu Ion. După ce a fost restabilit 
în funcție Bulicanu Mihail nu a avut în gestiune canton deoarece toate cantoanele ocolului silvic 
Păruceni erau gestionate deja de pădurari .Locul de muncă a pădurarilor este ocolul silvic 
Păruceni, dar prin ordin intern li se dă sub pază cantoanele. Dacă în contractul de muncă era 
menționat că locul de muncă a lui Bulicanu Mihail este cantonul nr. 9, atunci era obligatoriu să i 
se dea lui Bulicanu Mihail anume acest canton, însă în contract scrie că locul de muncă este 
ocolul silvic Păruceni și nu un anumit canton. Cantonul se dă pădurarului prin ordin și prin act de 
transmitere.
Deoarece Bulicanu Mihail nu a primit un canton spre administrare  după restabilirea în 
funcție, acesta urma să se prezinte la sediul ocolului silvic Păruceni unde să se afle conform 
graficului stabilit în contractul individual de muncă.
Intervenientul accesoriu de partea pârâtului Lungu Ion fiind audiat în ședința de 
judecată a menționat următoarele. Este angajat în calitate de pădurar în ocolul silvic Păruceni. A 
mai menționat că începând cu data de 12.08.2024  a fost angajat în calitate de pădurar la ocolul 
silvic Păruceni conform ordinului de angajare din 09.08.2024. I-a fost încredințat cantonul nr. 8 
care anterior a fost administrat de Bulicanu Mihail. În perioada 13.01.2025-15.01.2025 pe 
Bulicanu Mihail nu l-a întâlnit în cantonul administrat. Anterior l-a mai întâlnit în pădure și pe 
traseu.
Martorul Potlog Vasile fiind audiat în ședința de judecată a menționat următoarele. Este 
angajat în calitate de șeful ocolului silvic Păruceni.
Pe data de 13.01.2025 s-a deplasat la la ÎS ÎS ***** la secția resurse umane. Acolo i s-a 
prezentat ordinul de restabilire în funcție a lui Bulicanu Mihail în cadrul ocolului silvic Păruceni. 
El a citit și a semnat acel ordin. Nefiind stipulat în ordin că urmează să-i încredințeze un canton, 
el a plecat la directorul întreprinderii să întrebe ce va face Bulicanu Mihail după restabilirea în 
funcție, deoarece cantonul administrat anterior de Bulicanu Mihail la momentul restabilirii în 
funcție era deja administrat de Lungu Ion. Directorul i-a comunicat că Bulicanu Mihail urmează 
să se prezinte la sediul ocolului silvic conform graficului de lucru. Ulterior în aceeași zi 
aproximativ ora 12-00 a fost telefonat de Bulicanu Mihail care i-a comunicat că a fost restabilit 
în funcție și l-a întrebat ce urmează să facă în continuare. El i-a comunicat cele discutate cu 
directorul și că urmează să se prezinte la sediul ocolului pentru a-și exercita atribuțiile de 
serviciu, însă Bulicanu Mihail i-a zis că el nici nu a semnat acel ordin și că va administra în 
continuare cantonul care a fost în gestiunea sa până la concediere. De atunci Bulicanu Mihail nu 
s-a mai prezentat la sediul ocolului. La data de 15.01.2025 a avut loc ședința de instruire la 
ocolul silvic Păruceni însă Bulicanu Mihail la fel nu s-a prezentat. În timpul ședinței el a fost 
contactat de director care a întrebat dacă Bulicanu Mihail se prezintă la serviciu și el i-a 
comunicat că acesta nu s-a prezentat. Atunci directorul i-a zis că este obligat să înainteze un 
demers către administrație pentru a fi luate măsurile de rigoare. Ulterior el a întocmit acel 
demers. A mai menționat că la sediul ocolului silvic el nu este prezent în fiecare zi de la ora 08-
00, însă contabilul este prezent și nici acesta nu l-a văzut pe Bulicanu Mihail să se prezinte la 
serviciu. După data de 16.01.2025 Bulicanu Mihail deja se prezenta la serviciu în cadrul sediului 
ocolului silvic. Dacă era stipulat în ordinul directorului întreprinderii precum că Bulicanu Mihail 
urmează să activeze în cadrul cantonului administrat de el anterior atunci el era obligat să 
execute acest ordin. Însă în ordin nu era stipulat și nici el nu poate să emită o decizie în acest 
sens. Dar chiar și dacă în ordinul directorului era stipulat că urmează să activeze în cadrul 
cantonului, Mihail Bulicanu la fel urma să se prezinte la sediul ocolului silvic pe o perioadă de 
14 zile pentru a fi eliberat pădurarul care administra cantonul la momentul respectiv. Bulicanu 
Mihail fiind prezent la sediul ocolului silvic putea să examineze hărți, să citească cărți, iar în caz 
că se plictisea  și cerea permisiunea de a ieși în teritoriu el avea să-i permită. Din oficiul el nu 
putea să-l implice în careva activități de pază forestieră. Doar în cazul când vreun pădurar se află 
în concediul atunci sectorul automat se transmite la alt pădurar prin act de predare primire. Însă 
atunci toți pădurarii activau.
A mai menționat că în cazul în care maiștrii ocolului silvic nu se prezintă la sediul ocolului 
atunci trebuie să-l anunțe unde se află, iar pădurarii nu sunt obligați să-l înștiințeze deoarece ei 
au sectorul lor, au lucrări de producere și paza forestieră. Conducătorul nemijlocit al pădurarului 
este maistrul. Prin urmare pădurarul informează maistrul și maistrul informează șeful ocolului 
silvic.
Martorul Marin Vasile fiind audiat în ședința de judecată a menționat următoarele. Este 
angajat în calitate de șef adjunct al ocolului silvic Păruceni. Cunoaște că la data de 13.01.2025, 
14.01.2025 și 15.01.2025 Bulicanu Mihail nu s-a prezentat la serviciu. El în fiecare zi 
aproximativ 5-6 ore se află la sediul ocolului silvic Păruceni însă pe Bulicanu Mihail nu l-a văzut 
în zilele menționate supra. La data de 13.01.2025, 14.01.2025 și 15.01.2025 s-a aflat la sediul 
ocolului de la ora 08-00 până la ora 15-00, însă pe Bulicanu Mihail nu l-a văzut. La sediul 
ocolului mai erau prezenți și maistrul Ilian Dorin, contabilul Potîngă Rodica și maistrul Potîngă 
Tudor. Ulterior la data de 15.01.2025 au dat explicații referitor la absența de la serviciu a lui 
Bulicanu Mihail. La moment cantonul a cărui pază a fost asigurată de Bulicanu Mihail este 
administrat de păduraru Lungu Ion.
Martorul Ilian Dorin fiind audiat în ședința de judecată a menționat următoarele. Este 
angajat în calitate de maistru silvic al ocolului silvic Păruceni. La data de 14.01.2025 sau 
15.01.2025 la sediul ocolului silvic a avut loc adunare în legătură cu tehnica securității însă pe 
Bulicanu Mihail nu l-a văzut. La data de 13.01.2025 și 14.01.2025 el s-a aflat și la sediul 
ocolului precum și în teritoriu însă pe Bulicanu Mihail nu l-a văzut. La sediul ocolului în zilele 
respective mai era contabila Potîngă Rodica, șeful adjunct Marin Vasile și maistrul Potîngă 
Tudor. La data de 15.01.2025 a dat explicații referitor la absența de la serviciu a lui Bulicanu 
Mihail declarând că nu l-a văzut pe acesta la serviciu. Cu Bulicanu Mihail erau în relații 
colegiale. Când a fost comisia de la întreprindere a fost întrebat dacă l-a văzut pe Bulicanu 
Mihail și el a comunicat că nu l-a văzut. A mai menționat că pădurarii în caz că nu se prezintă la 
sediu urmează să-l telefoneze pe șeful ocolului să-i comunice unde se află.
Martorul Potîngă Rodica fiind audiat în ședința de judecată a menționat următoarele. 
Este angajat în calitate de contabil al ocolului silvic Păruceni. La data de 13.01.2025 ea nu a fost 
la serviciu deoarece se afla în concediu. La data de 14.01.2025 și 15.01.2025 ea s-a aflat la sediul 
ocolului silvic Păruceni de la ora 08-00 până la ora 17-00. Pe Bulicanu Mihail nu l-a văzut la 
sediul ocolului. Pe data de 15.01.2025 a fost comisia formată de întreprindere și ea a dat 
explicații indicând că Bulicanu Mihail nu a fost la serviciu. Pe data de 14.01.2025 și 15.01.2025 
la sediul ocolului mai era Potlog Vasile, Marin Vasile , Potîngă Tudor și Ilian Dorin.
Martorul Potîngă Tudor fiind audiat în ședința de judecată a menționat următoarele. Este 
angajat în calitate de maistru silvic al ocolului silvic Păruceni. La data de 13.01.2025 el nu a fost 
la serviciu deoarece se afla în concediu. La data de 14.01.2025 și 15.01.2025 el s-a aflat la sediul 
ocolului silvic Păruceni. Cunoaște că Bulicanu Mihail nu s-a aflat la serviciu în zilele respective. 
Pe data de 14.01.2025 și 15.01.2025 la sediul ocolului mai era Potlog Vasile, Marin Vasile , 
Potîngă Rodica și Ilian Dorin.
APRECIEREA INSTANŢEI:
Audiind opinia părților, studiind cererea de chemare în judecată şi materialele cauzei, 
ţinând  cont de probatoriul administrat și legislația pertinentă, instanța de judecată consideră 
necesar de a respinge integral cererea de chemare în judecată  reieşind din raționamentele ce 
urmează.
Conform prevederilor art. 5 alin. (1) Cod de procedură civilă, orice persoană interesată 
este în drept să se adreseze în instanţă judecătorească, în modul stabilit de lege, pentru a-şi 
apăra drepturile încălcate sau contestate, libertăţile şi interesele legitime. 
Conform art. 130 Cod de procedură civilă, instanţa judecătorească apreciază probele după 
intima ei convingere, bazată pe cercetarea multiaspectuală, completă, nepărtinitoare şi 
nemijlocită a tuturor probelor din dosar în ansamblul şi interconexiunea lor, călăuzindu-se de 
lege. Nici un fel de probe nu au pentru instanţa judecătorească o forţă probantă prestabilită fără 
aprecierea lor. Fiecare probă se apreciază de instanţă privitor la pertinenţa, admisibilitatea, 
veridicitatea ei, iar toate probele în ansamblu, privitor la legătura lor reciprocă şi suficienţa 
pentru soluţionarea cauzei. Ca rezultat al aprecierii probelor, instanţa judecătorească este 
obligată să reflecte în hotărâre motivele concluziilor sale privind admiterea unor probe şi 
respingerea altor probe, precum şi argumentarea preferinţei unor probe faţă de altele. Proba 
este declarată ca fiind veridică dacă instanţa constată prin cercetare şi comparare cu alte probe 
că datele pe care le conţine corespund realităţii. 
În conformitate cu art.117 alin. (1) Cod de procedură civilă, probe în cauze civile sunt 
elementele de fapt, dobândite în modul prevăzut de lege. care servesc la constatarea 
circumstanţelor ce justifică pretenţiile şi obiecţiile părţilor, precum şi altor circumstanţe 
importante pentru justa soluţionare a cauzei.
Potrivit art. 348 Codul muncii, Jurisdicţia muncii are drept obiect soluţionarea litigiilor 
individuale de muncă şi conflictelor colective de muncă privind purtarea negocierilor colective, 
încheierea, executarea, modificarea, suspendarea sau încetarea contractelor colective şi 
individuale de muncă, a convenţiilor colective prevăzute de prezentul cod, precum şi 
soluţionarea conflictelor colective privind interesele economice, sociale, profesionale şi 
culturale ale salariaţilor, apărute la diferite niveluri între partenerii sociali. 
Conform art. 354 Codul muncii, Se consideră litigii individuale de muncă divergenţele 
dintre salariat şi angajator privind: a) încheierea contractului individual de muncă; b) 
executarea, modificarea şi suspendarea contractului individual de muncă; c) încetarea şi 
nulitatea, parţială sau totală, a contractului individual de muncă; d) plata despăgubirilor în 
cazul neîndeplinirii sau îndeplinirii necorespunzătoare a obligaţiilor de către una din părţile 
contractului individual de muncă; e) rezultatele concursului; f) anularea ordinului (dispoziţiei, 
deciziei, hotărârii) de angajare în serviciu, emis conform art.65 alin.(1); h) alte probleme ce 
decurg din raporturile individuale de muncă. 
În ședința de judecată s-a constatat cu certitudine că, potrivit contractului individual de 
muncă nr.135 din 12.03.2016 Bulicanu Mihail a fost angajat în calitate de pădurar  la Î.S. pentru 
Silvicultură „***** – Silva”, locul de muncă conform pct.4 fiind ocolul silvic Poruceni (f.d.44-
46). 
S-a mai stabilit că prin ordinul nr. 01-c din 10.01.2025, Bulicanu Mihail  a fost restabilit 
la locul de muncă în calitate de pădurar în ocolul silvic Păruceni, în baza Hotărârii Judecătoriei 
Ungheni din 18.12.2024 (f.d.69), iar prin Decizia Curții de Apel Nord din 15 aprilie 2025 
hotărîrea meționată a fost casată integral și a fost emisă o nouă hotărâre prin care s-a respins 
cererea de chemare în judecată formulată de Bulicanu Mihail către Î.S. pentru Silvicultură 
”*****-Silva”, intervenient accesoriu Lungu Ion privind anularea ordinului de concediere, 
ordinelor de sancționare disciplinară, restabilirea în funcție, încasarea despăgubirii pentru 
întreagă perioadă de absență forțată de la muncă, încasarea prejudiciului moral și compensarea 
cheltuielilor de judecată (f.d.77). 
La fel,  Decizia integrală a Curții de Apel  Nord din 15.04.2025 poate fi  vizualizată pe 
site-ul Portalului Național al Instanțelor de Judecată al Republicii Moldova, care este o platformă 
publică oficială, din conținutul căreia se atestă că obiect de examinare a constituit ordinul cu 
privire la aplicarea sancțiunii disciplinare sub formă de concediere nr.92-P din 07 noiembrie 
2023 emis de Î.S. „*****-Silva”, în privința lui Bulicanu Mihail, care a deținut funcția de 
pădurar al cantonului nr. 9, ocolul silvic Poruceni, din cadrul Î.S. „***** – Silva”  în temeiul 
lit.g), alin.(1) al art.86 Codul muncii (concedierea desfacerea din inițiativa angajatorului a 
contractului individual de muncă pe durata nedeterminată, precum și a celui pe durata 
determinată se admite pentru încălcarea repetată, pe parcursul unui an, a obligaţiilor de muncă, 
dacă anterior salariatul a fost sancţionat disciplinar).
S-a mai stabilit că la data de 14.02.2025 de Întreprinderea de Stat „Întreprinderea pentru 
Silvicultură „*****-Silva” a fost emis ordinul nr. 7-c cu privire la aplicarea sancțiunii 
disciplinare „concedierea” lui Mihail Bulicanu din funcția de pădurar al ocolului silvic Păruceni, 
a ÎS ÎS „*****-Silva”, conform art. 206 alin. (1) lit. d), în temeiul art. 86 alin. 1 lit. (h) din Codul 
Muncii a RM (f.d.53).
Potrivit ordinului menționat supra, angajatorul Î.S. Întreprinderea pentru silvicultură 
„*****–Silva” a ordonat:
1. Pentru încălcarea pct. 12 din contractul individual de muncă nr. 135 din 12.03.2016, 
absența repetată nemotivată de la locul de muncă timp de cel puțin jumătate din durata zilnică a 
timpului de muncă - în cazul salariaților cu durata zilnică a timpului de muncă mai mică de 8 ore 
pe zi, în conformitate cu prevederile art. 206, alin (1), lit d) și art. 86, alin (1), lit. h) din Codul 
Muncii, pădurarului ocolului silvic Poruceni, Bulicanu Mihail, i se aplică sancțiune disciplinară 
sub formă de „Concediere”.
2. Începînd cu data prezentului ordin, încetează contractul individual de muncă nr. 135 din 
12 martie 2016, conform art. 81 alin (1) lit b) din Codul Muncii.
3. Contabilitatea (dna) L.Petrachi va calcula și achita dlui Mihail Bulicanu, salariul pentru 
timpul efectiv lucrat.
4.Prevederile prezentului ordin pot fi contestate în instanța de judecată, conform art. 355 
din Codul Muncii.
Sancțiunea disciplinară a fost aplicată ca urmare a examinării demersului de la ocolul silvic 
Păruceni din 15.10.2023 parvenit de la șeful ocolului silvic Păruceni, dl Potlog Vasile, despre 
faptul că pădurarul Bulicanu Mihail, de la data 10.01.2025 pînă la data de 15.01.2025 nu s-a 
prezentat la locul de muncă.
Ca urmare a demersului respectiv a fost emis ordinul nr. 10-p din 15.01.2025 „cu privire la 
crearea comisiei de anchetă” care prin procesul-verbal din 15.01.2025 a constatat că Bulicanu 
Mihail, pădurar în ocolul silvic Păruceni, a lipsit repetat fără motive întemeiate de la locul de 
muncă și anume la data de 13 ianuarie 2025 de la ora 12:00 pînă la ora 16:00, pe 14 ianuarie 
2025 de la ora 8:00 pînă la ora 16:00 și pe 15 ianuarie 2025, de la ora 8:00 pînă la ora 16:00 fapt 
confirmat în scris de către angajații ocolului silvic Păruceni, Marin Vasile - șef adjunct al 
ocolului silvic Păruceni, Potîngă Rodica - contabil ocolul silvic Păruceni, llian Dorin - maistru 
silvic ocolul silvic Păruceni și Potîngă Tudor - maistru silvic ocolul silvic Păruceni. 
Iar la data de 24.01.2025 Bulicanu Mihail a oferit explicații pe cazul dat f.d.58.
Până la emiterea ordinului nr. 7-c din 14.02.2025, prin scrisoarea nr. 23 din 11.02.2025 s-a 
solicitat opinia consultativă de la Comitetul Sindical Primar potrivit art.87 alin.1 Codul Muncii, 
care prevede că La concedierea salariaţilor membri de sindicat, angajatorul solicită în prealabil 
opinia consultativă a organului sindical din unitate, prin notificarea organului respective f.d. 57.
Iar prin notificarea din 13.02.2025 Comitetul Sindical Primar a prezentat opinia privind 
aplicarea sancțiunii disciplinare angajatului Bulicanu Mihail sub formă de concediere în baza 
art.86 alin.1 lit h) Codul Muncii f.d.56.
Nefiind de acord cu ordinul  de concediere nr. ***** emis de întreprinderea de Stat 
întreprinderea pentru Silvicultură ***** Silva privind concedierea în temeiul art. 86 alin. (1) lit. 
h) Codul muncii, reclamantul la data de de 06.05.2025 s-a adresat cu prezența acțiune în instanța 
de judecată.
Potrivit art. 355 alin.(l) lit. a) Codul Muncii RM, Cererea privind soluţionarea litigiului 
individual de muncă se depune în instanţa de judecată în termen de 3 luni de la data cînd 
salariatul a aflat sau trebuia să afle despre încălcarea dreptului său;
Potrivit art. 45 din Codul muncii, Contractul individual de muncă este înţelegerea dintre 
salariat şi angajator, prin care salariatul se obligă să presteze o muncă într-o anumită 
specialitate, calificare sau funcţie, să respecte regulamentul intern al unităţii, dacă este elaborat 
şi aprobat de angajator, iar angajatorul se obligă să-i asigure condiţiile de muncă prevăzute de 
prezentul cod, de alte acte normative ce conţin norme ale dreptului muncii, de contractul 
colectiv de muncă, precum şi să achite la timp şi integral salariul.
Conform prevederilor art.81 alin. (1) lit. b) și (3) Codul muncii, contractul individual de 
muncă poate înceta la iniţiativa uneia dintre părţi (art.85 şi 86).Contractul individual de muncă 
încetează în temeiul ordinului (dispoziţiei, deciziei, hotărîrii) angajatorului, care se aduce la 
cunoştinţa salariatului, sub semnătură, cel tîrziu la data eliberării din serviciu, cu excepţia 
cazului în care salariatul nu lucrează pînă în ziua eliberării din serviciu (absenţă nemotivată de 
la serviciu, privaţiune de libertate etc.). Ordinul (dispoziţia, decizia, hotărîrea) angajatorului cu 
privire la încetarea contractului individual de muncă trebuie să conţină referire la articolul, 
alineatul, punctul şi litera corespunzătoare din lege.
Conform prevederilor art. 86 alin. (1) lit. h) din Codul Muncii prevede că, concedierea - 
desfacerea din inițiativa angajatorului a contractului individual de muncă pe durată 
nedeterminată, precum și a celui pe durată determinată - se admite pentru: absenţa fără motive 
întemeiate de la locul de lucru timp de cel puţin 4 ore consecutive (fără a ţine cont de pauza de 
masă) în timpul zilei de muncă - în cazul salariaților cu durata zilnică a timpului de muncă de 
minim 8 ore pe zi, sau timp de cel puţin jumătate din durata zilnică a timpului de muncă - în 
cazul salariaţilor cu durata zilnică a timpului de muncă mai mică sau mai mare de 8 ore pe zi. 
Potrivit prevederilor art. 206 al. (1) Codul Muncii (1) Pentru încălcarea disciplinei de 
muncă, angajatorul are dreptul să aplice faţă de salariat următoarele sancţiuni disciplinare: a) 
avertismentul; b) mustrarea; c) mustrarea aspră; d) concedierea (în temeiurile prevăzute la 
art.86 alin.(1) lit.g)-r)) . 
În conformitate cu prevederile art.207 alin. (1) Codul muncii, sancţiunea disciplinară se 
aplică de organul căruia i se atribuie dreptul de angajare (alegere, confirmare sau numire în 
funcţie) a salariatului respectiv.
Din textul prevederilor art.208 alin. (1) Codul muncii, se desprinde că, pînă la aplicarea 
sancţiunii disciplinare, angajatorul este obligat să ceară în scris salariatului o explicaţie scrisă 
privind fapta comisă. Explicaţia privind fapta comisă poate fi prezentată de către salariat în 
termen de 5 zile lucrătoare de la data solicitării. Refuzul de a prezenta explicaţia cerută se 
consemnează într-un proces-verbal semnat de un reprezentant al angajatorului şi un 
reprezentant al salariaţilor.
Potrivit prevederilor art.208 al.(2) Codul Muncii, în funcţie de gravitatea faptei comise de 
salariat, angajatorul este în drept să organizeze şi o anchetă de serviciu, a cărei durată nu poate 
depăşi o lună. În cadrul anchetei, salariatul are dreptul să-şi explice atitudinea şi să prezinte 
persoanei abilitate cu efectuarea anchetei toate probele şi justificările pe care le consideră 
necesare. 
Prin prisma art. 209 al. (1) Codul Muncii, sancţiunea disciplinară se aplică, de regulă, 
imediat după constatarea abaterii disciplinare, dar nu mai tîrziu de o lună din ziua constatării 
ei, fără a lua în calcul timpul aflării salariatului în concediul anual de odihnă, în concediul de 
studii sau în concediul medical. Alin.2 stipulează că Sancţiunea disciplinară nu poate fi aplicată 
după expirarea a 6 luni din ziua comiterii abaterii disciplinare, iar în urma reviziei sau a 
controlului activităţii economico-financiare – după expirarea a 2 ani de la data comiterii. În 
termenele indicate nu se include durata desfăşurării procedurii penale. 
Totodată, în baza art.210 Codul muncii, (1) Sancţiunea disciplinară se aplică prin ordin 
(dispoziţie, decizie, hotărîre), în care se indică în mod obligatoriu:a) temeiurile de fapt şi de 
drept ale aplicării sancţiunii;b) termenul în care sancţiunea poate fi contestată;c) organul în 
care sancţiunea poate fi contestată. (3) Ordinul (dispoziţia, decizia, hotărîrea) de sancţionare 
poate fi contestat de salariat în instanţa de judecată în condiţiile art.355.
Reieşind din conţinutul normei legale, disciplina muncii presupune îndeplinirea de către 
salariat a tuturor obligaţiilor care-i revin potrivit contractului individual de muncă, fişei postului, 
dispoziţiilor şefului ierarhic, precum și normelor de disciplină stipulate atât în actele normative 
generale, cât și în actele normative la nivel de unitate. Asigurarea disciplinei muncii la nivel de 
unitate se asigură prin crearea de către angajator a condiţiilor economice, sociale, juridice şi 
organizatorice necesare prestării unei munci de înaltă productivitate, prin formarea unei atitudini 
conştiente faţă de muncă, prin aplicarea de stimulări şi recompense pentru munca conştiincioasă, 
precum şi de sancţiuni în caz de comitere a unor abateri disciplinare.
Instanța de judecată  profilează că, sancţionarea disciplinară presupune respectarea unor 
reguli procedurale, care au scopul de a asigura, pe de o parte, eficienţa combaterii unor acte şi 
comportării dăunătoare procesului muncii, iar pe de altă parte, de a garanta stabilirea exactă a 
faptelor şi de a asigura dreptul la apărare al salariaţilor în cauză, evitându-se astfel sancţiuni 
injuste. 
Instanța relevă că obiectul prezentului litigiu îl constituie ordinul de concediere nr. ***** 
emis de Întreprinderea de Stat Întreprinderea pentru Silvicultură ***** Silva privind concedierea 
lui Bulicanu Mihail în temeiul art. 86 alin. (1) lit. h) Codul muncii.Instanța mai constată 
că conform pct. 4 din contractul de muncă nr. 135 din 12 martie 2016, locul de muncă a 
pădurarului Bulicanu Mihail este „ocolul silvic Păruceni”, adică sediul ocolului silvic Păruceni.
Conform pct. 12 din 
contract regimul de muncă este următorul: „...6 zile pe săptămână, cinci zile câte 7 ore, de la 8-
00 până la 16-00, sâmbătă - 5 ore, începând cu ora 8-00. Duminica - zi de odihnă”.
Astfel din conținutul 
dispozițiilor legale enunțate precum și din clauzele contractuale se constată că locul de muncă a 
pădurarului Bulicanu Mihail este „ocolul silvic Păruceni”, adică sediul ocolului silvic 
Păruceni, unde acesta era obligat să se prezinte 6 zile pe săptămână, cinci zile câte 7 ore, de la 
8-00 până la 16-00, sâmbătă - 5 ore, începând cu ora 8-00. Duminica - zi de odihnă.
Atât în cererea de chemare în 
judecată cât și în cadrul ședinței, reclamantul Bulican Mihail invocă dezacordul cu ordinul de 
concediere menționat, susținând că în zilele de 13.01.2025, 14.01.2025 și 15.01.2025 el s-a 
prezentat la sediul ocolului silvic Păruceni după care a plecat pentru a asigura paza cantonului nr. 
8, care a fost administrat de el până la concedierea sa din anul 2023 și care purta nr.9. 
Astfel, prin explicația dată la 24.01.2025, 
Bulicanu Mihail  a menționat că pe data de 13.01.2025 în prima parte a zilei s-a aflat la sediul 
gospodăriei...;.La ora 1200 a apelat telefonic șeful o.s. Poruceni, apoi s-a prezentat la ocol...;Pe 
data de 14.01.2025 s-a aflat în raza o.s. Poruceni, a atras atenția mai mult la sectorul 
încredințat până la concedierea nelegitimă...;Pe data de 15.01.2025 s-a aflat pe același sector.
Aceiași poziție reclamantul a susținut-o și în cadrul 
ședinței de judecată menționând că la data de 13.01.2025 s-a prezentat la sediul întreprinderii 
pentru a face cunoștință cu ordinul de restabilire în funcție, însă văzând că acesta este întocmit 
greșit a refuzat de a face cunoștință și a plecat în continuare la serviciu. La data de 14.01.2025, 
dimineața s-a prezentat la sediul Ocolului Silvic după care a plecat în teritoriu. Ulterior nu s-a 
mai prezentat la sediul Ocolului silvic deoarece se afla în pădure. La data de 15.01.2025 la fel s-
a prezentat dimineața la sediul Ocolului silvic după care a plecat la muncă în teritoriu. 
Instanța  reține că în conformitate cu prevederile ordinului nr. 116-p din 29.12.2023 „Cu 
privire la repartizarea fondului forestier al Întreprinderii de Stat „Întreprinderea pentru 
Silvicultură „*****-Silva”, suprafața gestionată este împărțită în ocoale silvice, sectoare de 
maistru, cantoane și parcele, astfel din ordinul menționat se constată că ocolul silvic Păruceni, cu 
suprafața totală de 3287,0 ha este împărțit trei sectoare de maistru și nouă cantoane silvice. De 
fiecare canton silvic este responsabil câte un pădurar f.d.72.
Conform „Instrucțiunii cu privire la efectuarea reviziilor și controlului operativ în fondul 
forestier proprietate publică a statului” aprobate prin ordinul Agenției „Moldsilva” nr. 159 din 
30.05.2016 , în pct. 3 din această Instrucțiune se menționează că „Paza fondului forestier la nivel 
de canton se execută și se asigură de către pădurarul titular de canton....”, iar în pct. 4 se 
stipulează că „ Predarea - primirea cantonului silvic se face în baza ordinului administratorului 
unității silvice cu efectuarea reviziei, de către șeful ocolului silvic sau împuternicitul acestuia, în 
urma căreia se întocmește actul de predare-primire a cantonului silvic....” f.d.74.
Ținând cont de prevederile pct. 4 din Instrucțiunea menționată în baza ordinului nr. 93-p 
din 07 noiembrie 2023, cantonul silvic nr. 9 din ocolul silvic Păruceni a fost transmis de către 
Bulicanu Mihail, actul de primire-predare din 07.11.2023 f.d.76.
În acestă ordine de idei, nu poate fi reținută invocarea reclamantului precum că a fost 
prezent la locul de muncă în zilele de 13.01.2025, 14.01.2025 și 15.01.2025  și anume a asigurat 
paza cantonului nr.8, canton, care anterior eliberării sale din funcție purta nr.9.  Or, în ordinul nr. 
01-C din 10.01.2025 nu este prevăzut expres transmiterea unui canton în gestiunea lui Bulicanu 
Mihail f.d.69. Mai mult la materialele cauzei nu se atestă nici un act administrativ ori act de 
predare-primire sub pază a cantonului silvic.
Prin urmare, deoarece lui Bulicanu Mihail nu i-a fost transmis un canton sub 
supraveghere, rezultă că acesta din urmă trebuia să se prezinte la locul de muncă și anume la 
sediul ocolului silvic Păruceni, conform Contractului individual de muncă , Instrucțiunii de 
serviciu, a fișei postului și a ordinului de restabilire în funcție.
Absența lui Bulicanu Mihail de la locul de muncă a mai fost confirmată în ședința de 
judecată și de către martorii  audiați, mai exact de Potlog Vasile - șeful ocolului silvic Păruceni, 
Marin Vasile - șef adjunct al ocolului silvic Păruceni, Potîngă Rodica - contabil al ocolului silvic 
Păruceni, Potîngă Tudor - maistru în ocolul silvic Păruceni, Ilian Dorin - maistru în ocolul silvic 
Păruceni, care au confirmat că nu l-au văzut pe acesta la sediul ocolului silvic Păruceni. Iar 
intervenientul accesoriu de partea pârâtului a menționat că în zilele respective nu l-a văzut în 
cantonul care la moment este administrat de el.
Nu poate fi reținută nici  aserțiunea reclamantului potrivit căreia, după restabilirea sa în 
funcție, nu i s-a comunicat – nici verbal, nici în scris – că urmează să își exercite atribuțiile de 
serviciu la sediul Ocolului Silvic Păruceni. Dimpotrivă, reclamantul însuși se contrazice în 
propriile susțineri: pe de o parte, a solicitat pârâtului  emiterea unui ordin expres care să îl oblige 
să se prezinte la sediul ocolului silvic, iar pe de altă parte, a motivat faptul că „nu a stat la sediul 
ocolului silvic deoarece acolo nu este nimeni, toți pădurarii sunt plecați în teritoriu, sediul 
ocolului este încuiat”. Aceste afirmații contradictorii demonstrează că reclamantul era perfect 
conștient de obligația de a se prezenta la sediul ocolului silvic.
Totodată, aducerea la cunoștință a obligației de a se prezenta la sediul Ocolului Silvic 
Păruceni pentru exercitarea atribuțiilor de serviciu este confirmată și prin declarațiile 
reprezentantului pârâtului Movileanu Sergiu care a menționat că i-a comunicat reclamantului să 
meargă la locul de muncă și anume la sediul Ocolului Silvic Păruceni,  ale martorului audiat în 
ședința de judecată – Potlog Vasile. Acesta a declarat  că i-a comunicat reclamantului să se 
prezinte la sediul ocolului pentru îndeplinirea atribuțiilor de serviciu, precizând însă că 
reclamantul a zis că el va administra în continuare cantonul care a fost în gestiunea sa până la 
concediere.
Astfel, nu poate fi reținut aserțiunea reclamantului precum că ordinul de concediere nr. 
***** emis de întreprinderea de Stat întreprinderea pentru Silvicultură ***** Silva privind 
concedierea în temeiul art. 86 alin. (1) lit. h) Codul muncii, este unul ilegal. 
Or, în conținutul ordinului au fost indicate temeiurile legale ale emiterii acestuia, motivele 
ce au determinat concedierea lui Bulicanu Mihail.
În temeiul art.329 alin.(1) din Codului muncii, angajatorul este obligat să repare integral 
prejudiciul material şi cel moral cauzat salariatului în legătură cu îndeplinirea de către acesta a 
obligațiilor de muncă, în cazul discriminării salariatului la locul de muncă sau ca rezultat al 
privării ilegale de posibilitatea de a munci, dacă prezentul cod sau alte acte normative nu 
prevăd altfel.
Corespunzător, art.330 alin.(1) lit.b) Codului muncii stipulează că, angajatorul este 
obligat să compenseze persoanei salariul pe care aceasta nu l-a primit, în toate cazurile privării 
ilegale de posibilitatea de a munci. Această obligaţie survine, în particular, în caz de eliberare 
ilegală din serviciu sau transfer ilegal la o altă muncă în condițiile art.90 alin.(2) lit.a) din 
Codul muncii.
Prin prisma art.90 alin.(1), alin.(2) lit.a) din Codul muncii, în cazul restabilirii la locul de 
muncă a salariatului transferat sau eliberat nelegitim din serviciu, angajatorul este obligat să 
repare prejudiciul cauzat acestuia. Repararea de către angajator a prejudiciului cauzat 
salariatului constă în: plata obligatorie a unei despăgubiri pentru întreaga perioadă de absenţă 
forţată de la muncă într-o mărime nu mai mică decât salariul mediu al salariatului pentru 
această perioadă.
Faţă de cele relevate, se distinge că concedierea lui Bulicanu Mihail din funcţie a avut loc 
cu respectarea prevederilor legale, fapt ce indică indubitabil la legalitatea ordinului de 
concediere, astfel încât pretenţile subsecvente contestării ordinului de concediere, şi anume 
obligarea întreprinderii de Stat întreprinderea pentru Silvicultură ***** Silva la plata obligatorie 
a unei despăgubiri pentru întreaga perioadă de absență forțată de la muncă, repararea 
prejudiciului moral în mărime de 50000 lei sunt neîntemeiate „per se”. Or, asemenea cerințe își 
găsesc temeiul doar în cazul în care se constată că încetarea contractului individual de muncă a 
salariatului a fost ilegală, fapt neîntrunit în speța dată.
În ceea ce privește solicitarea reclamantului privind încasarea cheltuielilor de judecare a 
cauzei mai exact a taxei de timbru în mărime de 200 lei  și a cheltuielilor de asistență juridică în 
mărime de 3000 lei la fel urmează a fi respinse.
Or, potrivit prevederilor art. 94 alin. (1) Cod de Procedură Civilă, instanţa 
judecătorească obligă partea care a pierdut procesul să plătească, la cererea părţii care a avut 
cîştig de cauză cheltuielile de judecată. Dacă acţiunea reclamantului a fost admisă parţial, 
acestuia i se compensează cheltuielile de judecată, iar pîrîtului - proporţional părţii respinse din 
pretenţiile reclamantului.
Iar art.96 alin. (1) CPC, expres prevede că „instanţa judecătorească obligă partea care a 
pierdut procesul să compenseze părţii care a avut câştig de cauză cheltuielile ei de asistenţă 
juridică.
În această ordine de idei, instanța apreciază cu certitudine caracterul formal al 
argumentelor reclamantului, care nu generează opozabilitate instanței atât timp cât aceste 
argumente nu au fost confirmate prin alte probe relevante și admisibile.
Instanţa de judecată de asemenea reține că în cadrul Hotărârii CEDO Van de Hurk vs. 
Ţările de Jos din 19.04.1994, Înalta Curte a statuat că motivarea hotărârii nu atestă obligaţia 
instanţei de a da fiecărui argument un răspuns detaliat. Concomitent, în cadrul Hotărârii CEDO 
Balani vs. Spania din 09 decembrie 1994 par. 27, întinderea acestei obligaţii derivând din natura 
hotărârii şi este determinată de circumstanțele cauzei, instanţa urmând să analizeze toate 
argumentele importante ale cauzei. Se atestă că, alte argumente pertinente şi importante pentru 
obiectul prezentei cauze, nu au fost invocate.
În conformitate cu art. 238-241 CPC, 
Instanța de Judecată, în numele Legii
H O T Ă R Ă Ș T E:
Se respinge integral cererea de chemare în judecată depusă de Bulicanu Mihail către ÎS 
„Întreprinderea pentru Silvicultură *****-Silva”, intervenientul accesoriu de partea pârâtului 
Lungu Ion privind anularea ordinului de concediere nr. ***** „Cu privire la aplicarea sancțiunii 
disciplinare”, obligarea ÎS „Întreprinderea pentru Silvicultură *****-Silva” la plata despăgubirii 
pentru întreaga perioadă de absență forțată de la muncă, a prejudiciului moral, a taxei de timbru 
și a cheltuielilor de asistență juridică .
Hotărârea poate fi atacată cu apel în termen de 30 zile de la data pronunțării dispozitivului 
hotărârii, la Curtea de Apel Nord, prin intermediul Judecătoriei Ungheni.  
Dispozitivul hotărârii judecătorești se comunică participanților la proces, prin expedierea 
lui la adresa cunoscută de către instanța judecătorească și se publică pe pagina web – 
„https://jun.instante.justice.md/”.
Preşedintele şedinţei,    
Judecătorul                                                                                                  Lilia Potînga 
 
 