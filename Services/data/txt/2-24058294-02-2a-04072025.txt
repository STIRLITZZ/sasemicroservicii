Prima instanță: Judecătoria Chișinău, sediul Centru, judecător  Tatiana Sîrcu
Dosarul nr. 2a-2383/25 
(2-24058294-02-2a-04072025)
D E C I Z I E
8 octombrie 2025            mun. Chișinău
Colegiul civil, comercial și de contencios administrativ
al Curții de Apel Centru
În componența: 
Președintele completului, judecătorul                                            Valeriu Arhip
Judecătorii                    Diana Corlăteanu şi  Nicolae Ghedrovici
Grefier                                                                                       Gabriela Catrinesco
examinând, în şedinţă de judecată publică, cererea de apel declarată de Ruslan 
Palanciuc și cererea de apel incident declarată de Ecaterina Palanciuc, 
împotriva hotărârii Judecătoriei Chișinău, sediul Centru din 9 aprilie 2025, prin care  s-a 
admis parțial acțiunea, 
în cauza civilă, la cererea de chemare în judecată, înaintată de Ruslan Palanciuc către 
Ecaterina Palanciuc, intervenient accesoriu Direcția pentru Protecția Drepturilor Copilului 
sectorul Centru, municipiul Chișinău cu privire la stabilirea domiciliului copiilor minori, 
a  c o n s t a t a t:
   Pretenţiile reclamantului:
      La 29 mai 2024 Ruslan Palanciuc s-a adresat cu cerere de chemare în judecată către 
Ecaterina Palanciuc, intervenient accesoriu Direcția pentru Protecția Drepturilor Copilului 
sectorul Centru, municipiul Chișinău privind determinarea domiciliului copilului minor.
       În motivarea cererii de chemare în judecată reclamantul a indicat, că la 27 septembrie 
2008, reclamantul Ruslan Palanciuc s-a căsătorit cu pârâta Ecaterina Palanciuc, căsătoria 
fiind înregistrată cu nr. 437 la OSC sect. Centru, mun. Chișinău. 
      Indică că, în urma căsătoriei s-au născut copiii***** Palanciuc, născută la *****, ***** 
Palanciuc, născut la ***** și ***** Palanciuc, născut la *****. 
      Menționează că, la data de 12 aprilie 2019, de către Judecătoria Chișinău, sediul Centru 
căsătoria între reclamantul Palanciuc Ruslan și pârâta Palanciuc Ecaterina a fost desfăcută. 
     Comunică, că la desfacerea căsătoriei, careva pretenții între părți referitor la stabilirea 
domiciliului copiilor minori nu au existat, însă ulterior, văzând că mama lor Ecaterina 
Palanciuc nu are grijă de copii, îi lasă în grija persoanelor străine, reclamantul s-a adresat la 
28 octombrie 2021 cu cerere de chemare în judecată către Ecaterina Palanciuc, intervenient 
accesoriu Direcția de Protecție a Drepturilor Copilului Centru cu privire la stabilirea 
domiciliului copiilor minori cu tatăl lor, Palanciuc Ruslan. 
     Invocă că, instanța de judecată și Direcția pentru Protecția Drepturilor Copilului sectorul 
Centru, neținând cont de argumentele aduse de către reclamant, precum că Ecaterina 
Palanciuc nu are grijă de copii și îi lasă în grija altor persoane străine, se interesează foarte 
rar de succesele și interesele copiilor minori și faptul că nu are posibilitatea de a le da toate 
cele necesare pentru creșterea și dezvoltarea lor, prin hotărârea din 24 iunie 2022, instanța de 
judecată a respins cererea de chemare în judecată, ca neîntemeiată. 
   Prin urmare, văzând situația dificilă în care se află copii reclamantul Ruslan Palanciuc, a 
intervenit cu o cerere de chemare în judecată prin care solicită instanței stabilirea 
domiciliului copiilor minori***** Palanciuc, născută la *****, ***** Palanciuc, născut la 
***** și ***** Palanciuc, născut la *****, cu tatăl lor Ruslan Palanciuc.         
     Mai adaugă că, a încercat prin diferite metode de a discuta cu pârâta referitor la soarta de 
mai departe a copiilor minori, însă discuțiile s-au soldat tot timpul cu certuri din partea 
pârâtei. De mai multe ori în privința ei au fost întocmite procese contravenționale cu privire 
la faptul că abandona copiii minori pe perioade mai lungi de câteva săptămâni cu persoane 
străine. Totodată, mai evidențieze și faptul că aduce persoane necunoscute la locul de trai. 
     În același timp, aduce la cunoștință instanței că apartamentul în care domiciliază pârâta, îi 
aparține reclamantului cu drept de proprietate
      Relevă că, în cazul în care instanța de judecată va stabili domiciliul copiilor minori cu 
reclamantul, aceștia vor beneficia de un viitor mai bun, deoarece toate cheltuielile ce se 
referă la îngrijirea copiilor minori au fost și sunt suportate de către reclamant. Are un loc de 
muncă stabil și respectiv și venit stabil. 
       În susținerea circumstanțelor de drept, reclamantul Palanciuc Ruslan, a invocat 
dispozițiile art. 5, 7, 38, 166, 167 din Codul de procedură civilă al Republicii Moldova și art. 
63 din Codul familiei al Republicii Moldova. 
       Reclamantul solicită admiterea cererii de chemare în judecată și determinarea 
domiciliului copiilor minori***** Palanciuc, născută la *****, ***** Palanciuc, născut la 
***** și ***** Palanciuc, născut la *****, cu tatăl lor, Ruslan Palanciuc, la locul de trai 
permanent amplasat în mun. Chișinău, șos. Hîncești 59, apartamentul 1.
     Poziția instanței de fond:
      Prin hotărârea Judecătoriei Chișinău, sediul Centru din 9 aprilie 2025, s-a admis parțial 
acțiunea. S-a stabilit domiciliul copiilor minori: ***** Palanciuc, născut la ***** și ***** 
Palanciuc, născut la *****,  cu tata Ruslan Palanciuc. În rest, cererea de chemare în judecată 
în partea stabilirii domiciliului copilului minor***** Palanciuc, născută la *****, s-a 
respins, ca neîntemeiată.
Solicitarea apelantului:
      Invocând dezacordul cu soluția primei instanțe,  la 17 aprilie 2025, Ruslan Palanciuc a 
depus apel împotriva hotărârii Judecătoriei Chișinău, sediul Central din 9 aprilie 2025, 
solicitînd casarea parțială a acesteia și emiterea unei noi hotărîri de admitere integrală a 
acțiunii.
La data de 30 septembrie 2025 Ecaterina Palanciuc  a prezentat apel incident, împotriva 
hotărârii Judecătoriei Chișinău, sediul Centru din 9 aprilie 2025, solicitînd  admiterea apelului 
incident, casarea hotărîrii în partea admisă și emiterea în această parte a ueni noi hotărîri de 
respingere a acțiunii.
Argumentele părţilor: 
 În motivarea apelului  Ruslan Palanciuc a indicat, că prima instanță și Direcția pentru 
apărarea drepturilor copiilor au omis sa prezinte și avizul condițiilor de trai a mamei, dar si 
confirmarea locului de muncă și confirmarea surselor de venit pentru posibilitatea întreținerii 
a trei copii minori.
A menționat, că intimata cu nimic nu a ajutat acest timp copiii, cu  toate că erau stabiliți 
cu ea, însă stătea apelantul cu ei și încă este obligat să achite executorului pensia alimentară, 
deoarece intimata a refuzat să anunțe pe el că intimata pleacă pe un an. Dar un an a trecut și 
încă nu a venit la copii pînă în ziua de față.
Consideră, că copilul firesc trebuie  sa fie atașat de mama, mai ales fiicele. 
În motivarea apelului incident Ecaterina Palanciuc a indicat, că a ulterior stabilirii 
domiciliului la mamă, din cauza lipsei unui loc de muncă în Republica Moldova, apelanta a 
fost nevoită să plece în România pentru a-și găsi un serviciu. Plecarea s-a făcut cu acordul 
expres al tatălui, care a și semnat o declarație în acest sens. Ca măsură provizorie, copiii au 
rămas în grija unei bone, situație coordonată de comun acord cu tatăl și comunicată asistenței 
sociale competente. Aranjamentul a avut un unic scop: asigurarea mijloacelor de întreținere 
pentru copii, pe perioada găsirii unui venit stabil. Pe toată perioada aranjamentului 
provizoriu, tatăl a refuzat categoric să stea el cu copiii și nu a contribuit financiar la 
cheltuielile de îngrijire; remunerația bonei a fost achitată exclusiv din veniturile obținute de 
mamă în România. Deși inițial a fost de acord, ulterior tatăl a început să se prezinte pe 
neașteptat la locuința copiilor, inclusiv noaptea, folosind cheia deținută și provocând 
scandaluri bonei ,pe motivul că „nu stau cu mama”. În mai multe rânduri, bona a fost nevoită 
să apeleze la Direcția de protecție a copilului, neștiind cum să procedeze în fața acestor 
situații. 
La cererea de apel  declarată de Ruslan Palanciuc,  reprezentantul Ecaterinei Palanciuc 
, avocata Alina Ceban a prezentat referință, prin care și-a exprimat dezacordul cu 
argumentele expuse în apel și a solicitat respingerea acestuia.
  Termenul de declarare a apelului:
 În conformitate cu prevederile art. 362 alin. (1) din Codul de procedură civilă, termenul 
de declarare a apelului este de 30 de zile de la data pronunțării dispozitivului hotărârii, dacă 
legea nu prevede altfel.
  În acest context, având în vedere că dispozitivul hotărârii Judecătoriei  Chișinău, sediul 
Centru fost pronunțat la  9 aprilie 2025, iar cererea de apel a fost depusă la  17 aprilie 2025, 
Colegiul judiciar constată că aceasta a fost declarată în termen.
Poziția părților în ședința de apel:
În ședința instanței de apel apelanta/intimată Ecaterina Palanciuc și reprezentantul 
acesteia, avocatul  Alina Ceban  au solicitat admiterea apelului incident în sensul formulat și 
respingerea apelului declarat de Ruslan Palanciuc.
Apelantul/reclamant  Ruslan Palanciuc  în ședința instanței de apel a solicitat admiterea 
apelului și respingerea apelului incident depus de Ecaterina Palanciuc.
 Intervenientul accesoriu Direcția pentru Protecția Copilului sect.Centru în ședința de 
judecată nu s-a prezentat, dar a depus cerere de examinare în lipsa sa. Urmare a acestui fapt 
și în corespundere cu prevederile art. 379 alin. (1) Cod de procedură civilă, Colegiul a dispus 
examinarea cauzei în lipsa acestuia.
Aprecierea instanței de apel:
 Analizând legalitatea și temeinicia hotărârii atacate, prin prisma argumentelor invocate 
de participanții la proces și a materialelor din dosar, Colegiul consideră apelul declarat drept 
întemeiat și care urmează a fi admis cu casarea  hotărîrii instanței de fond, din următoarele 
considerente
În conformitate cu art. 373 din Codul de procedură civilă, instanţa de apel verifică, în 
limitele cererii de apel, ale referinţelor şi obiecţiilor înaintate, legalitatea şi temeinicia 
hotărîrii atacate în ceea ce priveşte constatarea circumstanţelor de fapt şi aplicarea legii în 
primă instanţă. În limitele apelului, instanţa de apel verifică circumstanţele şi raporturile 
juridice stabilite în hotărîrea primei instanţe, precum şi cele care nu au fost stabilite, dar care 
au importanţă pentru soluţionarea cauzei, apreciază probele din dosar şi cele prezentate 
suplimentar în instanţă de apel de către participanţii la proces. În cazul în care motivarea 
apelului nu cuprinde argumente sau dovezi noi, instanţa de apel se pronunţă în fond, numai 
în temeiul celor invocate în primă instanţă. Instanţa de apel este obligată să se pronunţe 
asupra tuturor motivelor invocate în apel. Apelantului nu i se poate crea în propria cale de 
atac o situaţie mai dificilă decît aceea din hotărîrea atacată cu apel, cu excepţia cazurilor cînd 
consimte şi cînd hotărîrea este atacată şi de alţi participanţi la proces. 
 Potrivit art. 385 alin. (1) lit. c) din Codul de procedură civilă, instanța de apel, după ce 
judecă apelul, este în drept să admită apelul şi să caseze integral sau parţial hotărîrea primei 
instanţe, emiţînd o nouă hotărîre.
 În acord cu art. 386 alin.(1) din Codul de procedură civilă, hotărîrea primei instanţe se 
casează sau se modifică de instanţa de apel dacă: a) circumstanţele importante pentru 
soluţionarea cauzei nu au fost constatate şi elucidate pe deplin; b) circumstanţele importante 
pentru soluţionarea cauzei, pe care prima instanţă le consideră constatate, nu au fost dovedite 
cu probe veridice şi suficiente; c) concluziile primei instanţe, expuse în hotărîre, sînt în 
contradicţie cu circumstanţele cauzei; d) normele de drept material sau normele de drept 
procedural au fost încălcate sau aplicate eronat.
 Conform art. 387 lit. c) din Codul de procedură civilă, se consideră că normele de 
drept material sînt încălcate sau aplicate eronat în cazul în care instanţa judecătorească a 
interpretat eronat legea.
Colegiul civil reţine că instanţa de apel, potrivit regulilor unui proces echitabil, 
reţinându-se rolul determinant al concluziilor sale, are obligaţia să examineze efectiv 
problemele esenţiale care îi sunt supuse aprecierii şi să nu se limiteze la însuşirea motivelor 
instanţei inferioare. (Hirro Balani c. Spaniei, nr. 18064/91 din 09.12.1994 §27; Georgiadis c. 
Greciei nr.21522/93 din 29.05.1997 §43).
Potrivit recomandărilor avizului nr.11 din 2008 al Consiliului Consultativ al 
Judecătorilor Europeni (CCJE) în atenţia Comitetului de Miniştri al Consiliului Europei 
privind calitatea hotărârilor judecătoreşti, o motivaţie şi o analiză clară sunt cerinţele 
fundamentale ale hotărârilor judecătoreşti şi un aspect important al dreptului la un proces 
echitabil. 
În conformitate cu prevederile art.118 alin. (1) Cod de procedură civilă, fiecare parte 
trebuie să dovedească circumstanţele pe care le invocă drept temei al pretenţiilor şi 
obiecţiilor sale, iar conform art. 130 Cod de procedură civilă, instanţa judecătorească 
apreciază probele după intima ei convingere, bazată pe cercetarea multiaspectuală, completă, 
nepărtinitoare şi nemijlocită a tuturor probelor din dosar în ansamblu şi interconexiunea lor, 
călăuzindu-se de lege. Nici un fel de probe nu au pentru instanţa judecătorească o forţă 
probantă prestabilită fără aprecierea lor. Fiecare probă se apreciază de instanţă privitor la 
pertinenţa, admisibilitatea, veridicitatea ei, iar toate probele în ansamblu, privitor la legătura 
lor reciprocă şi suficienţa pentru soluţionarea cauzei. 
 Așadar, din suportul probatoriu prezent la materialele cauzei rezultă cu certitudine că, 
reclamantul Ruslan Palanciuc și  pârâta Ecaterina Palanciuc sunt părinții  copiilor 
minori:***** Palanciuc, născută la *****, ***** Palanciuc, născut la ***** și ***** 
Palanciuc, născut la *****, fapt confirmat prin copia certificatelor de naștere (f.d. 8-10).
După separarea părinților,  prin hotărîrea Judecătoriei Chișinău, sediul Centru din 12 
martie 2019 s-a stabilit domiciliul copiilor minori:***** Palanciuc, născută la *****, ***** 
Palanciuc, născut la ***** și ***** Palanciuc, cu mama   Ecaterina Palanciuc, avînd condiții 
bune de trai.
Ulterior stabilirii domiciliului la mamă, din cauza lipsei unui loc de muncă în 
Republica Moldova, Ecaterina Palanciuc a fost nevoită să plece în România pentru a-și găsi 
un serviciu. Plecarea s-a făcut cu acordul expres al tatălui, care a și semnat o declarație în 
acest sens, fapt confirmat prin cererea anexată la (f.d.24).
Înaintînd prezenta acțiune împotriva  pîrîtei Ecaterinei Palanciuc,  reclamantul Ruslan 
Palanciuc a solicitat determinarea domiciliului copiilor minori***** Palanciuc, născută la 
*****, ***** Palanciuc, născut la ***** și ***** Palanciuc, născut la *****, cu tatăl lor, 
Ruslan Palanciuc, la locul de trai permanent amplasat în mun. Chișinău, șos. Hîncești 59, 
apartamentul 1.
Fiind investită cu examinarea cauzei, instanța a admis acțiunea parțial, respingând 
cererea de chemare în judecată în partea stabilirii domiciliului copilului minor***** 
Palanciuc, născută la *****.
Verificând legalitatea și temeinicia hotărârii atacate prin prisma argumentelor invocate 
în apel și, raportându-le la suportul probatoriu, Colegiul civil, comercial și de contencios 
administrativ al Curții de Apel Centru constată că prima instanță nu a constatat şi elucidat pe 
deplin circumstanțele importante privind penalitatea, interpretând eronat legea în raport cu 
aceasta. 
 Așadar, conform art. art. 6 al.(1), (2) din Codul familiei, persoanele fizice își realizează 
de sine stătător drepturile ce le aparțin şi iau naștere din relațiile familiale, dacă prezentul cod 
nu prevede altfel; (2) realizarea drepturilor şi îndeplinirea obligațiilor familiale nu trebuie să 
lezeze drepturile, obligațiile, libertățile şi interesele legitime ale altor membri ai familiei şi 
ale altor persoane. 
Potrivit art. 63 alin. (1)-(3) din Codul familiei, în cazul când părinții locuiesc separat, 
domiciliul copilului care nu a atins vârsta de 14 ani se determină prin acordul părinților. Dacă 
un atare acord lipsește, domiciliul minorului se stabilește de către instanța judecătorească, 
ținându-se cont de interesele și părerea copilului (dacă acesta a atins vârsta de 10 ani). În 
acest caz, instanța judecătorească va lua în considerare atașamentul copilului față de fiecare 
dintre părinți, față de frați și surori, vârsta copilului, calitățile morale ale părinților, relațiile 
existente între fiecare părinte și copil, posibilitățile părinților de a crea condiții adecvate 
pentru educația și dezvoltarea copilului (îndeletnicirile și regimul de lucru, condițiile de trai 
etc.). La determinarea domiciliului copilului minor, instanța judecătoreasă va cere și avizul 
autorității tutelare teritoriale în a cărei rază teritorială se află domiciliul fiecăruia dintre 
părinți. 
Din conținutul dispoziției legale enunțate, instanța de apel reține că, unul dintre 
criteriile pentru determinarea domiciliului copilului minor este posibilitatea părinților de a 
crea condiții adecvate pentru educația și dezvoltarea copilului (îndeletnicirile și regimul de 
lucru, condițiile de trai etc.).
La caz, Colegiul civil remarcă, că  la data de 11.09.2025, prin încheierea Judecatoriei 
Chisinau, sediul Centru, a fost emisă ordonanţă de protecţie pentru toţi cei trei minori:***** 
Palanciuc, născută la *****, ***** Palanciuc, născut la ***** și ***** Palanciuc, născut la 
*****, împotriva tatălui, Ruslan Palanciuc pentru 90 de zile, în temeiul constatărilor privind 
conduite agresive şi episoade de violenţă fizică şi psihologică semnalate de copii.
Astfel instanța de judecată a constatat, că tatăl copiilor minori Ruslan Palanciuc 
manifestă comportament agresiv faţă de copiii, aplică violenţa fizică în privinţa lui***** 
Cirpian şi, ce se manifestată prin lovituri atît cu palma şi cu pumnul peste corp, îmbrîncire, 
tragere de păr, şi care provoacă suferinţe fizice, cît şi violenţă psihologică, care se manifestă 
prin provocarea de suferinţe psihice şi stări de tensiune, prin numiri cu cuvinte ofensatoare, 
jignitoare, impunerea voinţei şi controlului, intimidarea copiilor. Deşi, în cadrul şedinţei de 
judecată nu s-a constatat aplicarea violenţei fizice de către Palanciuc Ruslan în privinţa 
copilului minor ***** în vîrstă de 5 ani, totuşi instanţa a constatat că ultimul a fost supus 
violenţei psihologice, fiind şi martor la actele de violenţă fizică şi psihologică aplicate în 
privinţa copiilor ***** şi*****.
        Totodată, instanța a apreciat critic poziţia lui Ruslan Palanciuc, precum că ultimul nu 
aplică violenţa în privinţa copiilor, dar este o metodă de educaţie a acestora. Or, în cadrul 
şedinţei de judecată ultimul a recunoscut de fapt că, a lovit-o pe Romina, cît şi pe ***** 
inclusiv cu pumnul în piept, i-a numit că sunt proşti, li-a blocat cardurile, le-a deconectat 
intemetul, a scos uşa din odaia lui ***** din balamale ca să-l verifice. Iar, în astfel de 
circumstanţe descrise şi constatate în şedinţă, copiii au menţionat le este frică de tata, care li-
a distrus emoţional şi psihologic.
Aplicând aceste repere  în cazul din speță, ordonanța de protecție este  o probă 
judiciară, care schimbă echilibrul analizei pe domiciliu. Ea exprimă, în timp real, constatări 
despre siguranța copiilor în mediul patern și trebuie integrată în evaluarea criteriilor din art. 
63 Codul familiei (calități morale, condiții de trai, legătura cu frații, stabilitate).
Ba mai mult, instanța de fond a separat doi frați minori de sora lor mai mare,***** 
Palanciuc(15 ani), rămasă la mamă, fără să ofere motive relevante și suficiente despre 
impactul psihologic al ruperii cotidiene a legăturilor dintre frați și fără să demonstreze că 
această separare ar aduce un beneficiu net dezvoltării lor.
Nu în ultimul rând, pentru un copil de vârsta lui ***** (la limita de 14 ani), instanța 
trebuia să facă o audiere adaptată și o anchetă socială actualizată, explorând nu doar 
performanța școlară sau spațiul locativ, ci relațiile de atașament, rutinele zilnice, 
predictibilitatea și stabilitatea mediului de viață. Or, hotărârea de fond nu explică de ce 
dezlipirea de sora majoră a unității de fratrie ar servi interesul băieților și nici de ce calitățile 
morale ale tatălui – reflectate inclusiv de conduita ulterioară – ar prevala asupra unui mediu 
matern care asigurase îngrijirea zilnică, protecția și continuitatea. 
În consecință, Colegiul apreciază că standardul material din art. 63 CF a fost aplicat 
eronat de către instanța de fond: criteriile cardinale (siguranță, atașament, fratrie, stabilitate) 
au fost subordonate considerentelor materiale și unei situații temporare, iar evaluarea nu a 
fost actualizată la realitatea trăită de copii. 
Menținerea fraților împreună nu este un simplu deziderat sentimental, ci un criteriu 
expres al analizei impuse de art. 63 Codul familiei: la stabilirea domiciliului, instanța trebuie 
să evalueze legătura copilului cu frații/surorile, alături de atașament, vârstă, calitățile morale 
ale părinților, condițiile efective de trai și stabilitatea mediului. Or, hotărârea de fond a plasat 
***** și ***** la tată, lăsând-o pe***** (15 ani) la mamă, fără o demonstrație actualizată că 
dezlipirea frăției ar servi, în fapt, interesul superior al fiecăruia.
Sub acest aspect, Completul accentuează, că din perspectivă psihologică și socială, 
frăția funcționează ca un sistem de protecție: copiii împart rutine, sprijin emoțional, modele 
de comportament și o memorie comună a familiei. În speță, *****, aflat la pragul 
adolescenței, și *****, mult mai mic, au în***** Palanciuc o ancoră afectivă importantă – o 
prezență care facilitează adaptarea școlară, reglarea emoțiilor și securitatea atașamentului. 
Separarea lor, în lipsa unor cauze serioase și probate, expune copiii la stres relațional, 
instabilitate și riscul apariției unor dificultăți de integrare. 
     Pe cale de consecință, având în vedere riscul actual în mediul patern (violență 
fizică/psihică, temeri explicite  ale copiilor, Colegiul apreciază ca fiind neîntemeiată cererea 
de chemare în judecată depusă de Ruslan Palanciuc către Ecaterina Palanciuc, intervenient 
accesoriu Direcția pentru Protecția Drepturilor Copilului sectorul Centru, municipiul 
Chișinău cu privire la stabilirea domiciliului copiilor minori ***** Palanciuc și ***** 
Palanciuc.
         În final, instanța de apel ajunge la concluzia de a respinge cererea de apel declarată de 
Ruslan Palanciuc, a admite cererea de apel incident declarată de Ecaterina Palanciuc, a casa  
hotărârea Judecătoriei Chișinău, sediul Centru din 9 aprilie 2025, în partea stabilirii 
domiciliul copiilor minori: ***** Palanciuc și ***** Palanciuc cu tata Ruslan Palanciuc, și 
în această parte a emite o nouă hotărîre de respingere a acțiunii depuse de  Ruslan Palanciuc 
către Ecaterina Palanciuc, intervenient accesoriu Direcția pentru Protecția Drepturilor 
Copilului sectorul Centru, municipiul Chișinău cu privire la stabilirea domiciliului copiilor 
minori, ca fiind neîntemeiată.
În conformitate cu art. 385 alin.(1) lit. c), art. art. 389-390, CPC, Colegiul civil, 
comercial şi de contencios administrativ al Curţii de Apel Centru,
d e c i d e :
       Se respinge cererea de apel declarată de Ruslan Palanciuc.
       Se admite cererea de apel incident declarată de Ecaterina Palanciuc.
       Se casează hotărârea Judecătoriei Chișinău, sediul Centru din 9 aprilie 2025, în partea 
stabilirii domiciliul copiilor minori: ***** Palanciuc și ***** Palanciuc cu tata Ruslan 
Palanciuc, și în această parte se emite o nouă hotărîre, prin care:
       Se respinge cererea de chemare în judecată depusă de Ruslan Palanciuc către Ecaterina 
Palanciuc, intervenient accesoriu Direcția pentru Protecția Drepturilor Copilului sectorul 
Centru, municipiul Chișinău cu privire la stabilirea domiciliului copiilor minori, ca fiind 
neîntemeiată.
       Decizia este definitivă din momentul pronunţării, dar poate fi atacată cu recurs la Curtea 
Supremă de Justiţie în termen de 2 luni de la data comunicării deciziei integrale.
Președintele completului, 
judecătorul                      Valeriu Arhip
Judecătorii                                      Diana Corlăteanu
                                                                                                                     Nicolae Ghedrovici 